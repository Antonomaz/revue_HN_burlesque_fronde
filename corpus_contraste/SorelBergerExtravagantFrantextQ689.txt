
Je ne puis plus souffrir
qu'il y ait des hommes si
sots que de croire que
par leurs romans, leurs
poësies, et leurs autres ouvrages
inutiles, ils meritent
d'estre au rang des beaux
esprits ; il y a tant de qualitez
à acquerir avant que d'en venir
là, que quand ils
seroient tous fondus ensemble,
on n'en pourroit pas
faire un personnage aussi
parfait qu'ils se croyent estre
chacun. D'ailleurs puis
que toutes les belles choses
ne sont pas bonnes, quand
ils auroient l'esprit aussi
beau comme ils pensent, ce
n'est pas à dire qu'il eust cette
marque de bonté qui
consiste en prudence, et en
force, et en la pratique des
plus solides vertus qui sont
seules dignes d'estre loüees.
Qu'on regarde ces escrivains,
l'on les trouvera vicieux,
insuportables pour
leur vanité, et si despourveus
de sens commun, que
les gens de mestier leur aprendroient
à vivre. Tout
leur sçavoir ne gist qu'en
sept ou huict pointes dont
l'on s'est servy si souvent
qu'elles sont toutes émousees,
et en trois ou quatre
maximes frivoles sur le langage,
dont ils nous voudroient
quasi faire une caballe
aussi mysterieuse que
celle des rabins. Que si l'on
les met hors de là, et l'on
traicte avec eux de quelque
affaire du monde, ils sont
plus estourdis que si l'on les
avoit transportez en une region
estrange, et font paroistre
que ce seroit bien
fait de les chasser des villes
comme l'on retranche les superfluitez
du corps. Il est vray
que nostre censure ne doit pas estre si generale qu'il n'y
ait une exception si petite
qu'elle soit, et je sçay bien
qu'il se trouve encore quelques
hommes de vertu eminente,
qui composant par passe-temps
et non pas par profession,
ne doivent pas estre rangez
indifferemment avec ceux
que je blasme : mais je ne
veux nommer ny les uns ny
les autres, afin que chacun
se flatte, et croye estre de
ceux que je mets à part, bien
que tel lira cecy qui y sera
des premiers touchez. Puis
que la voix generalle est
plus forte que la particuliere,
je me raporte au peuple
de la condamnation des
coulpables, et je les laisserois
en paix, n'estoit qu'ils
voudroient faire aprendre
leurs escrits par coeur à chacun
s'il estoit possible, et
qu'ils abusent le public, luy
faisant don de leurs sottises,
par la mesme voye que l'on
communique les bonnes
choses. Autrefois il n'y avoit
personne qui prist la
hardiesse de mettre un livre
en lumiere, s'il n'estoit remply
d'une doctrine necessaire,
et s'il ne pouvoit servir
à la conduite de la vie : mais
aujourd'huy le recours des
fayneans est d'escrire, et
de nous donner des histoires
amoureuses et d'autres
fadaises, comme si
nous estions obligez de
perdre nostre temps à lire
leurs oeuvres, à cause qu'ils
ont perdu le leur à les faire.
Ce sont des petites bouffons,
des faiseurs d'airs de
cour, et des gens que
l'on n'estime qu'un peu plus
que des joüeurs de violon,
qui nous aprestent maintenant
dequoy lire, au lieu
des orateurs et des philosophes
que l'antiquité a reverez.
Cela fait que l'imprimerie
nous est à charge, et grace
à nos beaux escrivains, le
peuple voyant tant de recueils
de follies que l'on luy
donne pour des livres, en a
tellement ravallé le prix des
lettres, qu'il ne met point
de difference entre un autheur
et un basteleux ou un
porteur de rogatons, et
que si un honneste homme
vient à escrire, il ne sçauroit
plus voir son nom qu'à regret
sur le frontispice de son
ouvrage, et est contraint
de desavoüer son enfant legitime.
Aussi les livres sont
ils en si grande quantité que
les bons demeurent accablez
sous les mauvais, et
que ne sçachant lequel choisir,
de cinquante nouveaux
que vous presentera un libraire
du palais tout en
mesme temps, on prend
bien souvent le pire. Quant à moy je croy qu'ayant acheté
une telle marchandise
pour excellente, on seroit bien fondé à la reporter
à l'autheur, pour s'en
faire rendre son argent ; et
chacun demeurera d'acord
que si l'on vouloit n'estre
plus trompé, il seroit besoin
d'establir un censeur
de livres, qui ne donnast
congé qu'aux bons d'aller
par le monde, et condamnast
les autres à la poussiere
d'un cabinet. J'avouë que
mon esprit est fort esloigné
de la capacité que devroit
avoir la personne à qui l'on
donneroit ceste charge, et
neantmoins le desir que j'ay
de travailler pour l'utilité
publique, m'a fait prendre
le dessein de composer un
livre qui se moquast des autres,
et qui fust comme le
tombeau des romans, et
des absurditez de la poësie.
Ayant descouvert la fin que
je me propose, il ne faut
point que personne s'imagine
que j'aye entrepris cecy
pour me faire estimer pardessus
les poëtes, ou pour
tirer vengeance de quelques-uns
qui m'ayent offencé.
J'ay si peu de vanité que
je ne desire point que l'on
sçache mon nom, ny que
des affiches me facent connoistre,
et puis quand j'aurois
surmonté tous les escrivains
de ce temps, la victoire
seroit si petite, que si je
me voulois acquerir de
l'honneur, il faudroit bien
que je me fisse des ennemis
plus illustres. Aussi n'a-ce
point esté l'asseurance d'avoir
beaucoup de protecteurs,
qui m'a confirmé en
mon entreprise, et je croy
qu'une verité est tousjours
assez puissante, quand c'est
mesme la vertu qui nous la
fait dire. Au reste je me moqueray
de ceux qui diront
qu'en blasmant les romans,
j'ay fait un autre roman. Je
respondray qu'il n'y a rien
icy de fabuleux, et qu'outre
que mon berger represente
en beaucoup d'endroits de
certains personnages qui
ont fait des extravagances
semblables aux siennes, il
ne luy arrive point d'avantures
qui ne soient veritablement
dans les autres autheurs :
tellement que par
un miracle estrange, de plusieurs
fables ramassees, j'ay
fait une histoire veritable.
Quant à l'ordre de ce recueil
extraordinaire, il est à
la mode des plus celebres
romans, afin que ceux qui
se plaisent à les lire ne dedaignent
point de le lire
aussi, et s'y treuvent ingenieusement
surpris. S'il leur
semble que les imaginations
de Lysis sont fort fantasques,
c'est là que je les
veux tenir : car ce sont les
mesmes qui ont fait acquerir
tant de gloire à nos conteurs
de mensonges. Que s'ils l'estiment foû de parler
avec extravagance comme
il fait, et de s'estre deguisé
en fille, ou d'avoir crû estre
metamorphosé en arbre,
il faudra donc qu'ils avouent
aussi que ceux qu'il
imite en tout cela, ont esté
encore moins sages, car ce
sont eux qui en ont parlé
les premiers, et ils ne devoient
pas escrire des choses
qui ne sçauroient estre, ny
celles que l'on ne doit pas
faire. Je pense bien qu'il y
en aura qui me voudront
reprendre d'avoir mis icy
des bouffonneries, et qui
me diront que la verité est
si venerable, que son party
doit estre soustenu avec des
raisons serieuses : mais où
est-ce qu'ils me pourront
trouver un meilleur stile
que le satyrique, pour faire
hayr les mauvaises choses,
et en rendre mesme la censure
agreable à ceux qui y
sont interessez, et ne seroit-ce
pas faire trop d'honneur
à des sottises, que d'en
parler autrement qu'avec
des railleries ? J'ay fait des
farces des anciennes fables
des dieux, et les ay traitees
comme elles meritent. Neantmoins
je m'asseure bien
qu'en me moquant des poëtes, je les ay
obligez malgré
qu'ils en ayent, et leur ay
fait la leçon. Outre que je
leur ay monstré le moyen
qu'ils devoient suivre pour
esclaircir toutes leurs fictions,
je me suis servy de
leurs pointes et de leurs
pensees, et en ay plus fait
dire en un seul discours à
mon berger extravagant,
qu'ils n'en sçauroient mettre
en quatre tomes, non
pas pour me faire admirer,
à n'en point mentir, mais
pour avillir cette science,
et la rendre commune. Cependant
je m'asseure que je
feray remarquer des erreurs
dont tous les siecles anciens
ont esté abusez, et dont
cettuy-cy l'est encore, et
quand l'on aura veu la fin
de mon histoire, il ne faut
point douter qu'il n'y en
ayt de bien estonnez d'avoir
pris autrefois pour une
merveille, ce que je leur feray
passer pour impertinence.
Or il faut que je declare
que bien que j'aye esté plus
soigneux de me monstrer
genereux qu'eloquent, si
est-ce que la negligence de
mon stile qui ne suit que la
nature et mon genie, doit
avoir plus de grace que des
choses contraintes et estudiees,
et en tout cas si mon
langage ne satisfait les plus
difficiles, je fay voeu de n'espargner
desormais ny temps
ny travail, pour rendre mes
ouvrages dignes d'un escrivain,
qui s'estant moqué de
tous les autres, est obligé de faire mieux. Mais j'en ay assez
dit si je ne veux que ceux
qui ne me connoissent pas
m'accusent de presumption.
Il ne faut pas imiter ces
autheurs qui dans leurs livres
n'ont rien mis autre
chose que leurs loüanges,
et neantmoins veulent estre
estimez pour les avoir faits,
comme s'ils devoient estre
loüez pour s'estre loüez eux
mesmes. à quoy me serviroit-il
de me loüer, veu que
ceux qui escrivent aujourd'huy
se loüent presque
tous, et que l'on n'est pas
obligé de me croire plustost
qu'eux ? Puis qu'ils se sont
vantez de sçavoir toutes
choses, ne semble-t'il pas
qu'ils n'ont rien laissé pour
moy, et que je me doy persuader
que je ne sçay rien ?
Tout ce que je pourrois dire
sans repeter leurs mesmes
vanteries, est que je donneray
des effects dont l'on n'a
donné que des paroles et
des esperances, et que je
feray tout ce que les autres
promettent.
Paissez, paissez librement,
cheres brebis,
mes fidelles compagnes :
la deité que
j'adore a entrepris de ramener
dedans ces lieux la felicité des
premiers siecles, et l'amour mesme
qui la respecte se met l'arc en
main à l'entree des bois et des cavernes,
pour tuer les loups qui
voudroient vous assaillir. Tout
ce qui est en la nature adore
charite. Le soleil treuvant qu'elle
nous donne plus de clarté que
luy, n'a plus que faire sur nostre
horison, et ce n'est plus que pour la
voir qu'il y revient. Mais retourne-t'en,
bel astre, si tu ne veux qu'elle
te fasse eclypser pour aprester
à rire aux hommes. Ne recherche
point ta honte et ton infortune,
et te plongeant dedans le
lict que te prepare Amphitrite, va
dormir au bruit de ses ondes. Ce
sont les paroles qui furent ouyes
un matin de ceux qui les purent
entendre, sur la rive de Seine en
une prairie proche de Sainct
Clou. Celuy qui les proferoit
chassoit devant soy une demie
douzaine de brebis galeuses, qui
n'estoient que le rebut des bouchers
de Poissy. Mais si son troupeau
estoit mal en point, son habit
estoit si leste en recompense,
que l'on voyoit bien que c'estoit
là un berger de reputation. Il avoit
un chapeau de paille retroussé
par le bord, une roupille et un
haut de chausse de tabis blanc,
un bas de soye gris de perle, et
des souliers blancs avec des
noeuds de taffetas vert. Il portoit
en escharpe une pannetiere de
peau de fouyne, et tenoit une
houlette aussi bien peinte que le
baston d'un maistre de ceremonies,
de sorte qu'avec tout cét équipage
il estoit fait à peu pres
comme Belleroze, lors qu'il va
representer Myrtil à la pastoralle
du berger fidelle. Ses cheveux
estoient un peu plus blonds que
roux, mais frisez naturellement
en tant d'anneaux qu'ils monstroient
la seicheresse de sa teste,
et son visage avoit quelques traits
qui l'eussent fait paroistre assez agreable,
si son nez pointu et ses
yeux gris à demy retournez et
tout enfoncez ne l'eussent rendu
affreux, monstrant à ceux qui s'entendoient
à la physionomie, que
sa cervelle n'estoit pas des mieux
faites.
Un jeune homme de Paris appellé Anselme,
l'ayant aperceu
de tout loin, s'estonna de sa façon
si extraordinaire, et quittant
sa pourmenade se vint cacher assez
pres de luy à costé d'un tas de
foin, où il avoit si peur de faire
du bruit qu'à peine osoit-il respirer.
Il le vit marcher avec des pas
aussi graves et aussi mesurez que
ceux d'un capitaine suisse, et luy
entendit dire des paroles autant
animees que s'il eust esté sur un theatre ; aussi ne crut-il point autre
chose, sinon qu'il repetoit le
personnage de quelque comedie
dont il devoit estre, comme
l'on en avoit depuis peu joüé
une à Sainct Cloud.
Tandis qu'il songeoit s'il se
descouvriroit ou s'il attendroit
que sa curiosité fust contentee
par d'autres evenemens, le berger
se mit en plus de postures differentes
qu'un peintre n'en fait
prendre à ses valets quand il veut
representer en un tableau quelque
grande histoire. Tantost il
panchoit sa houlette soustenant
sa jambe droite dessus, et tantost
il croizoit les bras eslevant sa teste
vers le ciel, comme s'il luy
eust demandé quelque chose
des yeux. Enfin il se regarda par
tout avec des gestes d'admiration,
et s'escria, ha dieu ! Que je
m'asseure que je plairay à cette
belle en ce nouveau vestement !
Tel estoit le pasteur phrygien,
lors qu'il prononça son arrest sur
le different des trois deesses. Apres
il s'assit à terre, et tirant un
petit pain de sa pannetiere, en fit
sortir aussi diverses choses qu'il
arrangea dessus soy pour les
mieux considerer. Il y avoit un
peu d'herbe seiche, un oeillet tout
fané, du papier fort salle, et un petit
morceau de cuir tout usé. Ha
precieuses reliques, dit-il en contemplant
cecy, il faut que je vous
fasse faire une boëte de cristal, à
fin que je vous puisse voir à toute
heure sans vous toucher. Et puis
il se mit à manger d'un si grand
appetit qu'il sembloit qu'il sortist
d'une ville qui eust esté long-temps
assiegee sans avoir de la
munition. Anselme crut qu'il
n'auroit pas le loisir de reprendre
si tost ses beaux discours, tellement
que vaincu d'impatience
il sortit de sa place pour l'aller
aborder. Dés que l'autre l'eut apperceu,
il luy dit, Pan te garde,
gracieux berger, veux-tu estre
de mon banquet pastoral : j'ay
des abricots dans ma poche dont
la peau semble estre faite d'or entremeslé
de roses ; nous partagerons
avec une concorde fraternelle
ce que les dieux nous ont
donné. Je vous rends graces, respondit
Anselme, mon appetit n'est
pas ouvert si matin : mais puis
que vostre courtoisie est si grande,
je prens la hardiesse de vous
demander quelles belles choses
vous avez là estallees, et pourquoy
vous les estimez autant
que si c'estoient des pieces de
quelque cabinet d'antiques. J'ayme
mieux pour cette heure que
vous me faciez part de vos secrets
que de vostre desjeuné. J'adore
ton humeur, repartit le berger,
puis que tu as de la curiosité,
tu as de l'esprit ; assis-toy pres de
moy ? Et je te conteray l'histoire. Il
fait bon deviser icy de nos amours
pendant qu'un doux zephir haleine
encore les terres ; quand le
chaud sera levé nous chasserons
nos bestes à l'ombrage.
Anselme oyant toutes ces choses
si peu communes, eut un estonnement
nonpareil, et connut
qu'il avoit trouvé un homme
malade de la plus estrange
folie du monde, si bien que sçachant
qu'il ny a que des coups à gaigner avec ces gens là, lors que
l'on leur contrarie, et rien que du
plaisir à recevoir, quand l'on leur
accorde tout, il se mit aussi tost
aupres de luy. Il resolut de se
mordre les lévres toutes les fois
qu'il diroit quelque chose de
plaisant de peur d'en rire, et prit
une contenance si modeste, que
le berger croyant qu'il luy preparoit
une audience favorable,
commença ainsi de parler.
Je resserre mon pain pour tantost,
afin de te conter mes peines :
les devis sont plus agreables que
les festins. Sçaches donc que ce
tyran commun de nos ames, ce
dieu qui est si petit de corps, et
si grand en puissance, sans lequel
les bergers auroient dequoy disputer
de la felicité avecque les
dieux, ne me vid pas si tost au
monde, qu'il me destina pour
estre l'un des captifs qu'il veut
traisner apres son char de triomphe.
Il n'eust pas pû luy tout
seul venir à bout de ma liberté,
s'il n'eust eu pour second un bel
oeil qui s'est accordé avecque luy
pour le rendre maistre de l'univers.
L'incomparable charite est
à sa solde, ou plustost il est à la
sienne, pour subjuguer tous les
coeurs. Ce fut dans Paris, cét abregé
du monde, que je vy cette unique
merveille, comme j'estois
sous un habit plus riche, mais
non pas si noble que cettuy-cy.
Elle demeuroit vers le quartier
Saint Honoré, et non pas sans raison,
puis qu'elle est honoree de
tout le monde. La fortune aux
yeux aveuglez m'osta souvent
les moyens de la voir, et ce n'estoit
qu'à quelques heures incertaines
que je joüissois de cét object
en passant devant la maison,
mais plustost devant le temple
de cette deesse, sans avoir le
moyen de luy faire mes oraisons
et mes sacrifices. J'y passois plus de
dix fois en une apres-disnee, et la
honte que j'avois que les voisins
m'y vissent si souvent, faisoit qu'à
la premiere fois j'y allois avec un
manteau noir, et à la seconde avec
un gris, et que je marchois
tantost gravement, et tantost
avec un baston, comme si j'eusse
esté boiteux, de peur d'estre remarqué.
Quand je ne voulois
pas passer par cette ruë, je me
contentois d'aller par le coin, et
de voir de loin ma maistresse,
encore que je n'aperceusse le
plus souvent que le bord de son
cottillon ; je faisois bien autre
chose ; si je revenois les nuicts de
soupper quelque part, je me destournois
de trois ruës pour aller
par la sienne, et ce m'estoit assez
de considerer les murailles qui
l'enfermoient, et de voir de la
chandelle à sa chambre. Que si
les chassis paroissoient plus obscurs
en un endroit qu'en un autre,
je m'imaginois que c'estoit-elle
qui estoit pres de la fenestre,
et me tenois là pour contempler
ce bel ombre aussi long-temps
comme il duroit. Ainsi je ne pouvois
gouster que de faux plaisirs,
et il a falu que j'aye esté un an entier
en cette peine, peine plus
cruelle que celle de Tantale : mais
depuis huict jours seulement j'ay
commencé de treuver que le
ciel me faisoit bon visage. Charite est venuë habiter icy, où j'ay
esperé d'avoir plus de moyen de
luy parler de mes flames. Les
bergeres s'escartent souvent
dans les bocages, où les bergers
les peuvent entretenir sans
qu'un oeil envieux les regarde,
comme dans les villes où l'on est
espié et soupçonné de tout chacun.
Pour faire l'amour avec plus
de liberté, j'ay pris cét habit qu'il
y avoit long temps que je souhaittois,
et me suis deliberé de
passer mon âge sur ces belles rives
avec ce petit troupeau. Or
afin de ne te rien celer, et d'estre
connu de toy comme de mon
frere, je t'aprens ce que je ne
voudrois pas dire à un autre, c'est
que mon nom propre estoit
Louys, mais que je l'ay quitté
pour m'en donner un de berger.
Je voulois en avoir un qui aprochast
un peu de ce premier, afin d'estre tousjours reconnu, et tantost
j'ay voulu me nommer Ludovic,
tantost Lysidor, mais enfin
j'ay trouvé plus à propos de
me faire appeller Lysis, nom qui
sonne je ne sçay quoy d'amoureux et de doux. Pour
Charite à n'en point mentir, son vray nom
est Catherine : je l'ouy encore
hier ainsi appeller par une nymphe ;
mais tu sçais l'artifice des
amans. Nous disons Francine
au lieu de Francoise, Diane au
lieu d'Anne, Hyante au lieu de
Jeanne, Heleine au lieu de Magdelaine,
Armide au lieu de Marie,
Elise au lieu d'Elisabeth. Ces
noms anciens sonnent bien
mieux que les nouveaux dedans
la bouche des poëtes. Ainsi apres
avoir retourné ce nom de Catherine
pour en composer un autre,
j'ay treuvé en son anagramme
celuy de Charitee, et n'y a qu'une
n à dire que toutes les lettres n'y
soient. Combien de lauriers ay-je
merité pour cette belle invention,
puis que ce nom là est tout
à fait un nom de bergere, et que
l'on a faict mesme depuis peu un
livre de bergeries qui s'appelle
ainsi ? Neantmoins j'ay voulu retrancher
encore une lettre, et
l'appeller Charite, pour ce que
ce nom me semble plus gentil et
plus aisé à mettre dans les vers. Il
n'y aura donc desormais arbre
ny rocher en cette contree, où les
noms de Lysis et de Charite ne
soient gravez, et je voudrois mesme
les pouvoir graver dans le
ciel, ou faire prendre aux nuës
la forme de nos chiffres.
Mais pour te contenter particulierement
sur les joyaux que tu
me vois tenir, gentil berger, sçache
que ce sont des choses qui
me tiennent lieu de faveurs tres-exquises.
Pour le peu que j'ay veu
encore Charite, je ne pense pas
qu'elle me connoisse ; elle ne m'a
point donné de bracelets de cheveux ;
elle ne m'a point envoyé
de lettres, n'y jetté d'oeillades favorables.
à faute de cecy je ne
veux pas laisser de garder quelque
chose qui vienne d'elle. Hier
comme j'arrivay dans S Cloud,
je la vy pourmener avec une de
ses compagnes. En folastrant elle
prit un oeillet qui estoit sur son
sein, et le jetta à la teste d'une autre
qu'elle rencontra : je fus soigneux
de le ramasser pour avoir le plaisir le reste de mes jours de
baiser cette belle fleur qui avoit
touché à ces belles pommes plus
pretieuses que celles des hesperides.
Apres elle tira de sa poche un
petit papier qu'elle déchira, et jetta
à terre, comme une chose inutile,
mais non pas inutile pour moy,
qui le pris comme voulant garder
tout ce qui vient d'elle. Aussitost
elle se baissa ayant quelque
chose au pied qui l'empeschoit
de marcher, et deschira un petit
bout de la semelle de son soulier
qui traisnoit : que j'eusse eu de
dueil si je n'eusse pû avoir ce
beau cuir qui avoit servy à porter
un si digne corps ! Le destin me
fut favorable ; Charite et ses compagnes
se retirerent dans une
maison, si bien que je demeuray
seul dans la ruë, où j'eus la hardiesse
de prendre ce riche tresor,
et qui plus est, à fin qu'il ne manquast
rien à ma felicité, je cueillis
de l'herbe où la belle avoit imprimé
ses pas divins. Voyla toutes
ces choses entre mes mains,
gentil berger, saoules-en tes
yeux, et regarde vistement si elles
n'ont pas un éclat extraordinaire ;
car je m'en vay les reserrer : ce
seroit les prophaner que de les
tenir si long-temps à l'air.
Alors Anselme admirant les
extravagances dont Lysis l'entretenoit,
ne se put empescher de lui
dire ; mais quoy, parfait amant,
si Charite avoit craché quelque
part, ou fait quelque chose de
plus salle, seriez vous si curieux
que de garder tout ce qui seroit
sorty d'elle ? Qui en doute ? Repliqua-t'il,
faut-il rien laisser perdre
de si precieux, quand l'on le
peut recouvrer. Je fay voeu des
maintenant d'eslire une caverne
en quelque lieu d'icy proche, où
je conserveray tout ce qui viendra
d'elle, ou qui luy aura servy
à quelque chose, et j'iray tous les
jours y passer des heures entieres
à le contempler. Vous n'auriez
jamais fait, dit Anselme, si vous
vouliez garder tant de choses :
quel moyen de prendre toutes
les herbes qu'elle aura foulees ?
Toutesfois je vous diray, vous
vous contenterez d'une partie :
mais que vostre satisfaction seroit
bien plus grande, si vous
pouviez avoir son portraict, et
qu'il vous feroit bien mieux souvenir
d'elle ! Ha que tout cecy est
bien imaginé ! Repartit Lysis, il
est vray, j'ay veu dans tous les livres
que les amans taschent d'avoir
le portrait de leur maistresse,
mais comment auray-je celuy
de la mienne ? Où est le peintre
si expert qui me la puisse tirer ? Un
mortel ne la peut regarder fixement.
Il n'y a que l'amour qui
soit capable d'accomplir cét ouvrage ;
aussi me l'a-t'il bien peinte
dedans le coeur. Je serois fort
aise pourtant de l'avoir s'il estoit
possible en un autre tableau,
pour le mettre sur un autel,
et en faire mon idole. Anselme
luy dict là dessus qu'il devoit
croire asseurement que pourveu qu'il connust Charite il feroit
son portraict si bien qu'il s'en
contenteroit. Et en effect il
disoit la verité ; car il s'estoit plû à
la peinture dés son enfance,
comme à une gentillesse qui ne nuit point, encore que l'on n'en
fasse pas profession. Lysis voyant
qu'il luy offroit un plaisir si grand,
ne se put imaginer qu'un mortel
eust tant de pouvoir et de volonté
de le secourir, et luy embrassant
aussi tost les genoux, luy tint
ces paroles, pardon, grande divinité
de nos boccages, si je ne
vous ay point connu dés tantost :
je voy bien à cette heure que
vous estes le dieu Pan, qui s'est
desguisé pour me venir assister
en mes amours ; et je remarque
facilement que vous estes quelque
chose de plus qu'un berger,
veu que vos habits ne sont pas du
tout semblables aux miens. Desormais
il n'y aura jour que je
n'aille espancher du vin et du
laict devant vos autels, et je vous
feray tous les mois sacrifice du
plus gras de mes aigneaux. Regardez
bien à ce que vous dites,
reprit Anselme, je ne suis pas celuy
que vous pensez ; je n'ay pas
les pieds fourchus ny de queuë
au derriere ny de cornes à la teste :
et le repoussant là dessus, il fut
tout estonné qu'il vid un homme
qui accouroit à eux, criant tout
haut : je te tien Louis, je te tien,
doresnavant je te feray si bien
enfermer, que tu n'iras plus entretenir
le monde de tes folies.
Leur discours fut interrompu
par son arrivee, et estant proche
du berger, je le pris par un bras, et
dis à Anselme, monsieur, je vous
supplie de m'ayder à ramener ce
jeune homme par charité jusques
à Sainct Cloud. Vous avez
pû connoistre qu'il a l'esprit fort
malade. Moy qui suis son curateur,
il y auroit conscience si je
le laissois ainsi aller d'un costé et
d'autre. J'en serois repris de justice.
Il faut que je le remeine à Paris.
Silence, dit alors Lysis, arrestons
nous un peu icy, mon cousin
Adrian, donnez moy une heure
ou deux pour desduire mes
raisons. Ce gentil berger sera nostre
juge : il est si parfait que je
vien de le prendre pour le dieu
Pan, et encore ne me puis-je
oster de la teste qu'il ne le soit, ou
Cupidon, ou Mercure, ou quelque
autre dieu habille en homme.
à ces mots ce curateur s'arresta,
estant d'avis d'ouyr un peu
ce qu'il vouloit dire, et le berger
reprenant la parole avec un accent
relevé, luy fit ce discours,
n'est-ce pas un aveuglement
estrange de blasmer l'heureuse
condition que je veux suivre ? Le
nom de berger est aussi ancien
que le monde, et Pan est le premier
dieu à qui l'on a sacrifié.
Autresfois les enfans des roys
gardoient les moutons comme
moy, et pour aprendre à tenir un
sceptre, il falloit tenir une houlette.
La laine que nous recueillons
quand nous tondons de
temps en temps nostre troupeau,
est semblable au revenu qu'un
prince tire de ses sujects. Les
dieux mesme ont bien voulu
quelquefois descendre en terre
pour estre bergers, et sans cela ils
ne laissent pas de l'estre tousjours
au ciel : car qu'est ce que les estoilles
sinon des animaux qu'ils
meinent paistre çà et là par ces
vastes campagnes. Mais pour nous autres pasteurs terriens ;
quelle chose se peut comparer à
nostre gloire ? Se pourroit-on aysement
passer de nous ? La laine
de nos troupeaux ne sert-elle
pas pour vestir tout le monde ?
Les tapisseries des temples et
des palais des roys, n'en sont
elles pas faites ? On me dira qu'au
lieu l'on se peut servir de
soye : est-ce une chose noble au
prix ? Ce n'est que l'excrement
d'un vil animal. Que si j'en ay fait
faire un habit ; ce n'est que pour à
tous les jours : j'en veux avoir un
de drap pour les bonnes festes.
La chair de nos moutons ne sert-elle
pas de nourriture principale
aux hommes ? Si nous n'en avions,
comment ferions nous des sacrifices
aux dieux ? Ces bestes ne
leur sont-elles pas si agreables que
Jupiter à voulu estre adoré en
l'un de ses temples sous la forme
d'un mouton, et ne fusse pas pour
une toison que Jason et les autres
argonautes allerent à Colchos ?
C'est pour vous dire, mon cousin
Adrian, que comme nos troupeaux
sont fort utiles, il y a beaucoup
d'honneur à les garder, et
tous les hommes ne se devroient
employer à autre chose. à quoy
servent toutes ces vacations qui
sont dans la ville ? Lisez les bergeries
de Juliette, et vous verrez
qu'il n'y avoit en Arcadie ny
conseillers, ny advocats, ny procureurs,
ny marchands : l'on n'y
voyoit rien que des pasteurs. C'est
comme cela qu'il faut estre dans
la France pour nous rendre heureux.
Achetez un troupeau, prenez
un habit de berger, changez
vostre aulne en une houlette, et
vous en venez icy faire l'amour,
sans me conseiller de retourner à
Paris, pour y exercer quelque office ;
vous amenerez aussi madame
ma cousine, et tous les valets
de vostre boutique, qui seront
bien aises d'estre bergers. Il y aura
bien plus de plaisir icy à rire et à
danser au son des musettes, qu'à
vous donner de la peine comme
vous faites à Paris en desployant
des estoffes.
Ha ciel ! S'escria alors Adrian,
qu'à commis nostre lignee pour
la punir ainsi ? Je voy bien que ce
pauvre garson a perdu le sens
tout à fait. Monsieur, dit-il à Anselme,
je vous supplie, puis qu'il
a tant de fiance en vous, employez
vos persuasions pour le
remettre un peu. Là dessus Anselme
le tirant à part, luy dit, qu'il
connoissoit quasi toute sa maladie,
qu'il luy falloit un peu adherer,
le laissant là encore quelque
temps entretenir ses pensees ;
et que cependant il le prioit de
luy aprendre qui il estoit, s'il en
avoit loisir. Adrian luy respondit
qu'il vouloit bien le faire, croyant
que quand il sçauroit toute la vie
de son pupille, il pourroit mieux
luy aider à luy oster les fantaisies
qu'il avoit dans l'esprit.
Ayans dit cecy ils se retirerent
fort loin de Lysis, qui estant seul
se mit à resver sur ses amours,
sans songer à leurs propos : et Adrian
qui estoit un honneste
homme, mais qui estoit fort simple,
comme sont la plus part des
bourgeois, et ne sçavoit autre
chose que son traffic, continua ainsi de parler avec beaucoup de
naiveté.
Ce jeune homme que vous
venez de voir est fils d'un marchand
de soye, qui demeuroit en
la ruë Sainct Denis. Il n'a eu que
luy d'enfant, et la laissé si riche,
que nous esperions qu'il releveroit
nostre noblesse, et que nous
verrions en nostre lignee un officier
royal, qui nous serviroit d'apuy.
Vous sçavez qu'il y a plusieurs
fils de marchands qui le
sont, et qu'encore que les nobles
nous meprisent, nous valons
bien autant qu'eux. Ils n'ont pas
le pouvoir de donner comme
nous de beaux offices à leurs enfans,
et ce n'est que des emprunts
qu'ils font chez nous que l'on les
void si braves. Cependant ils
nous appellent des sires, et ils ont
raison, car nous sommes de petits
roys. Mais pour venir à mon
conte, le pere et la mere de Louys
estans morts, je fus esleu son curateur,
comme son plus proche
parent. Il avoit desja fait ses estudes
au college de Navarre, et avoit
cousté plus d'argent qu'il
n'estoit gros. Son âge estoit de
dixhuict ans ou environ, je luy
dy qu'il estoit temps qu'il songeast
à la voye qu'il vouloit tenir ;
que l'on ne l'avoit pas fait instruire
pour estre fayneant, et
qu'il estoit assez âgé pour choisir
une condition. Afin de l'esprouver
je m'enquis s'il vouloit estre drapier
comme moy, mais m'ayant
respondu qu'il aspiroit à quelque
chose de plus noble, je ne luy
en sçeut pas mauvais gré. Je le
pris en pension chez moy, et l'envoiay
chez de certains maistres
de Paris ou l'on aprend le mestier
de conseiller. Ce sont des gens
qui sont si expers, que quand un
jeune homme est prest à estre receu,
ils luy aprennent en un mois
tout ce qu'il doit respondre, et le
sifflent comme un sansonnet, si
bien que d'un escholier ignorant,
ils font tousjours un docte senateur.
Mon cousin estudia un an
sous eux où y fut envoyé pour ce
faire, mais il ne se pût jamais
resoudre à prendre la longue
robbe. Au lieu de livres de droict,
il n'achetoit que de certains fatras
de livres que l'on appelle des
romans. Que maudits soient
ceux qui les ont faits ! Ils sont pires
qu'heretiques. Les livres de
Calvin ne sont pas si damnables :
au moins ne parlent ils que d'un
dieu, et ceux cy parlent de plusieurs,
comme si nous estions encore
au temps des payens qui adoroient
des buches charpentees
en hommes. Cela trouble
l'esprit des jeunes gens, et comme
ils voyent que là dedans l'on
ne parle que de joüer, de danser
et de se resjouyr avecque des damoiselles,
ils veulent faire tout de
mesme, et font enrager leurs parens.
Ces livres là sont bons à ces
houbereaux qui n'ont rien à faire
tout le long d'un jour qu'à piquer
un coffre dans une antichambre,
mais pour le fils d'un bon
bourgeois, il ne faut point qu'il lise
autre chose que les ordonnances
royaux, ou la civilité puerille, et
la patience de Griselidis pour se
resjouyr aux jours gras. Je le disois
bien à Louys, mais il ne me vouloit pas croire, et j'avois beau
lui commander qu'il aprist par coeur
les quatrains de Pibrac, ou les tablettes
de Mathieu, pour nous
les venir dire quelquefois au
bout de la table quand il y auroit
compagnie, il n'en vouloit point
ouyr parler. Cela me mit en colere,
et je m'en allay un jour dans sa
chambre où je pris tous ses meschans
livres et les bruslay. Il en racheta
encore d'autres, et les cacha
tantost dans la paillasse de
son lict, et tantost en quelque autre
endroit. Je ne pouvois empescher
qu'il n'en lust ; si ce n'estoit
chez moy, c'estoit autrepart. Il alloit
bien quelquefois se promener
au pré au clercs, avec un livre
dans ses chausses. Enfin perdant
patience, je le priay un jour au
nom de tous ses bons parens et
amis de me dire de quelle vacation
il vouloit estre. Il me respondit
que je le laissasse en repos, que
l'heure d'y songer n'estoit pas encore
venuë, et qu'en attendant il
vouloit estre comedien, et que
c'estoit une charge qui ne payoit
point la paulette, et qui estoit
bien excellente, puis qu'encore
qu'un comedien fust de toute
sorte d'estats l'un apres l'autre, il
n'en achetoit pas un. Cette resolution
me pensa faire mourir, car
je l'ay tousjours aymé autant comme
s'il estoit mon fils, mais je
connus enfin que tout ce qu'il
m'avoit dit n'estoit que par maniere
de passetemps. Toutefois
il continua sa pernicieuse lecture
à laquelle il employoit des mois
tous entiers, sans estre dehors
qu'une demie heure le dimanche
pour aller ouyr la messe. Il
s'enfermoit tousjours dedans sa
chambre, et ne venoit manger
avec moy qu'une fois le jour. J'allois
souvent écouter à sa porte et
luy entendois faire des discours
d'amour comme s'il eust parlé à
quelque belle dame, et puis apres
il se respondoit pour elle en
contrefaisant sa voix. Voyla comme
il a passé le temps chez moy
jusqu'à cette annee qui est sa
vingt-cinquiesme où il a fait paroistre
que son esprit a plus de
mauvaises fantaisies que jamais.
Ma femme avoit rendu le pain-benist
il y a un mois en nostre
parroisse. Le bedeau de l'oeuvre
luy avoit rapporté sa tavayolle :
il la trouva, et s'estant entortillé
avec, comme sont les petits escoliers,
qui representent des bergers
aux jeux des colleges, il se
mit à reciter des vers dedans ma
chambre en se regardant dedans
le miroir, pour voir s'il avoit bonne
grace. J'arrivay comme il estoit
en cét estat, et me moquay
tant de luy, que s'il eust eu de la
honte, il se fust repenty de ce
qu'il avoit fait. Il n'a pas laissé depuis
de s'estudier tous les jours
à contrefaire le berger, et au lieu
de houlette, il prenoit tantost un
ballet, et tantost une ratissoire.
Le plus souvent il prenoit des
fourchettes qui estoient en mon
arriere boutique ; elles luy estoient
bien plus aysees, parce qu'elles
estoient longues, et il m'en a
rompu deux ou trois à appuyer
negligemment sa jambe dessus
en berger passionné comme il a
veu faire à l'hostel de Bourgongne. Enfin il a trouvé moyen de
se faire faire l'habit qu'il a, et s'est
desrobé de moy pour venir icy,
où il veut faire le berger tout à
bon, et joüer des comedies au
milieu des champs. Au moins
vaudroit-il mieux qu'il fust chez
moy qu'en ce lieu, où ses folies
seront connuës de tout le monde.
J'ay donc tant fait que j'ay apris
qu'il estoit venu en ces quartiers
cy, et qu'il s'estoit retiré cette
nuict chez un pauvre villageois
qui luy a fait acheter des
moutons, et la laissé sortir avec
son nouvel habit sans luy
empescher en rien. Ma deliberation
est de le remener pour l'enfermer
en quelque lieu, où il ne
voye rien du tout, jusqu'à tant
que sa fantaisie soit passee.
Vous n'y gagnerez rien, di
Anselme, ce n'est pas là comment
il y faut aller : car quand
mesme il seroit en un lieu où il
n'y auroit point de livres qui l'entretinssent
dans ses extravagances,
il en sçait asses pour s'y maintenir,
et dans une chambre qui
n'auroit pas la longueur d'une
toise, son esprit feroit plus de
cinq cens lieuës en une demie
heure. Ce seroit dans cette solitude
que son imagination travailleroit
continuellement. Il
vaut mieux luy laisser voir les
compagnies ; il se divertira et se
tirera de beaucoup d'erreurs, qui
ne luy sont venuës en la pensee,
qu'à faute d'avoir apris comment
l'on vit dans le monde. Laissez
le moy un peu gouverner,
j'ay une maison à Sainct Clou qui
est à vostre service et au sien : je
luy feray tout bon traitement.
Adrian remercia Anselme de
cette courtoisie, et luy dit qu'il
vouloit à tout hazard esprouver
s'il pourroit luy mesme obtenir
quelque chose sur l'esprit de son
cousin. En devisant ainsi ils s'avançoient
tousjours vers Sainct
Clou, et Anselme y mena Adrian
à toute force, pour disner chez
luy, luy disant qu'il falloit laisser
Lysis dans les champs jusques au
soir, pour voir s'il auroit la patience
de s'y tenir n'estant importuné
de personne.
Pendant leur absence le nouveau
berger prit son repas des
fruicts dont il s'estoit garny, et
s'alla abreuver à la riviere. Plusieurs
paysans passerent asses
pres de luy, mais il n'y en eut pas
un qui eust la hardiesse de l'acoster :
ils le prenoient tous pour
un fantosme.
Il s'ennuya enfin de ne parler
à personne, et voyant un troupeau
de moutons assez loin de
luy, il chassa le sien vers ce costé
là, pour s'entretenir avec celuy
qui le gardoit. Bien que ce fust
un gros rustique, et qu'il luy vist
des habits qui estoient fort differens
des siens, il ne laissa pas de
l'acoster avec un geste aussi courtois,
que si c'eust esté Celadon
ou Siluandre. Gentil berger, luy
dit-il, apren moy quelles sont icy
tes occupations. Songes-tu aux
rigueurs de Clorinde ? Combien
y a t'il que tu n'as fait de chanson
pour elle ? Monstre moy de tes
vers je te prie.
Ce berger qui n'entendoit
non plus ces mignardises que s'il luy eust parlé en langage barbare,
s'estonna beaucoup de sa façon,
ne sçachant quel homme
c'estoit. Toutefois comprenant
son discours le mieux qu'il luy
estoit possible, il luy respondit, je
ne sçay pas ce que vous me voulez
dire de coq d'Inde ; pour une
chanson, j'en achetay l'autre jour
une à Paris, au bout du pont-neuf,
et pour des vers si ce sont des vers
de terre que vous me demandez,
j'en ay chez nous plein le cu d'une
bouteille : ils me servent à pescher
à la ligne, quand je me veux
recreer. Lysis se sousriant de cette
response avec une espece de mespris
qui luy donnoit une grace
bien naïfve, luy dit, comment
berger, és-tu encore à sçavoir
que c'est que de vers ? Ne faut-il
pas que tous les bergers soient
poëtes ? En as-tu veu pas un dedans
les histoires qui ne l'ait esté ?
N'as tu pas remarqué qu'ils doivent
faire des vers en parlant, et
qu'il faut que cela leur soit aussi
aysé que la prose l'est aux autres
personnes ? Autrement comment
diroient-ils leurs peines à leurs
bergeres en toutes occasions par
un sonnet, une villanelle, ou un
madrigal chanté à propos ? Mais
n'est-ce point que tu és de ces insensibles
qui meprisent l'amour
et les muses ? Te doy-je dire heureux
d'estre de cette humeur ?
Ouy, car tu n'és pas exposé comme
moy aux traits d'une cruelle
deité. Helas ! Dy moy, ne la connoy-tu
point cette belle Charite ?
Non, respondit le berger, je ne
sçay qui sont tous ces gens là que
vous me nommez. Quoy tu ne
l'as point veuë, reprit Lysis, cette
Charite qui ne se peut non plus
cacher que le soleil ? Non, non cela
est apparent, car si tu l'avois
rencontree tu ne serois plus insensible.
Continuë de la fuyr pour
vivre heureux : elle est maintenant
dans Sainct Clou, où d'un
seul de ses regards, elle fait des
meurtres. Elle prend les hommes
et les enchaisne, leur donne la
gesne, et leur tire le coeur hors de
la poitrine par ses enchantemens
sans leur faire d'ouverture. Ce
n'est plus que de coeurs qu'elle se
saoule, ce n'est plus que de larmes
qu'elle s'abreuve. Helas ! Dit
le berger, en faisant signe de la
voix, c'est donc d'une sorciere
que vous me parlez. Sorciere est-elle
bien, respondit Lysis, puis
qu'un seul de ses gestes, une seule
de ses paroles charme tout ce qui
est aupres d'elle. Tous ceux qui
l'ont veuë, en deviennent languissans.
Elle ensorcelle les troupeaux,
les chiens, les loups, et les rochers,
mesme qui la suivent. Les plantes
en sont truchées, et ce n'est
plus qu'elle qui fait éclorre les
boutons des roses, et qui les seiche
apres avec cette mesme ardeur
qui les a fait naistre. Ha ! Que je
tascheray bien de ne me pas treuver
devant elle, dit le berger, car
je ne suis pas tel que la pluspart de
ces bourgeois de Paris pensent.
Ils croyent que je sois sorcier, comme
tous ces bergers de bien loin
d'icy, mais je n'aurois pas seulement
le pouvoir de me deffendre
de cette mauvaise femme que
vous dites. Je ne sçay pas comment
c'est que l'on fait des caracteres. Je ne me puis sauver que
par la fuite. Ha ! Insensé, reprit
Lysis, pense-tu eviter ce que tout
le monde doit souffrir ? Ce grand
univers que tu vois ne sera ruïné
que par Charite. Tu sçays qu'au
temps de Deucalion toute la terre
fut submergee d'eau ; il doit bientost
venir une autre fin toute contraire :
c'est par le feu que tout
va perir, et cette Charite est née
pour mettre tout en cendre. Quoy
tu admires ce que je dy ? Hé ! Comment ?
Ne sçay tu pas, que moy qui
ne suis que son esclave, j'ay tant
de feux dans le sein que d'un seul
soupir, je puis brusler toutes ces
herbes ; et que sans tout cela, je
pourrois mesmes noyer tout ce
pays par un deluge qui sortiroit
de mes yeux, si la chaleur n'estoit
ce qui domine le plus en moy.
Le berger qui voyoit que Lysis
animoit son discours avec une
façon serieuse, adjoustoit foy à
toutes ces merveilles, et bien qu'il
fust aussi confus que s'il eust desja
veu la fin du monde, il prit la hardiesse
de luy demander qui il
estoit. Je suis un corps sans ame,
respondit Lysis, je ne vy plus depuis
que j'ay veu Charite, et ne
ressusciteray point, que quand ses
faveurs m'y obligeront. Toy à
qui le premier j'ay dit mes secrets,
averty les bergers de ton bourg
d'adresser des voeux et des offrandes
à mon enchanteresse, afin que
si elle ne leur fait point de bien,
au moins ne leur face t'elle point
de mal. Adieu, cher amy, fay ton
profit de mon enseignement.
En disant cecy, il quitta le berger
qui demeura si estonné d'avoir
veu un homme fait comme
luy, et entendu des discours tels
que les siens, qu'il crut qu'infailliblement
c'estoit un esprit qui luy
estoit apparu ; et il luy tardoit
beaucoup que l'heure de se retirer
ne fust venuë pour s'en aller
communiquer cette estrange nouvelle
à tous ceux de sa connoissance.
Lysis poursuivant tousjours son
chemin arriva vers un costé de la
montagne, et se souvenant que
dans les livres qu'il avoit leu, les
bergers interrogeoient l'echo en
de pareils lieux que cestui-cy, il
fut d'avis de les imiter, et de consulter
cét oracle qu'il croyoit aussi
infaillible que celuy de Delphe.
Nymphe langoureuse, ce
dit-il d'une voix éclatante, j'ay
conté tantost mon tourment à
tous ces deserts, l'as-tu bien ouy ?
Et tout aussi tost il y eut un echo
qui respondit,  . Il fut si ravy
d'entendre cette voix, qu'il continua
ainsi de parler. Que feray-je
pour alleger mon mal ? Dy-le
moy, maintenant que je l'ay mis
en evidence. L'echo respondit
 , chante donc ou siffle ou
jouë du tambour, si tu veux que
je danse, reprit le berger, mais ne
raillons point, nymphe mamie,
de quelle sorte faut-il que je
prenne ma maistresse pour faire
que ma flame diminuë ? Echo,
 , que feray-je si je voy
son teton descouvert ? Le toucheray-je,
veu qu'elle se faschera si
je l'entrepren ? Echo,  .
Que je le prenne, cecy est fort
bien dit ; je m'en vay donc la voir
vistement afin que mon mal trouve du secours. Echo.  .
Adieu donc, ma fidelle, jusqu'au-revoir :
je m'en vay chercher Charite
dans sa demeure. Echo.   
hé pourquoy ? Tu dis que
je m'en aille, et tu me promets de
grands allegemens. Echo.   
je pense que tu es folle ; tu m'as
asseuré de mon bien par un propos
assez frequent. Echo.   
tout à cette heure, bouffonne,
l'as-tu oublié, et ne croys-tu
plus que le coeur de Charite et
le mien doivent estre estreints
d'un mesme chaisnon ? Echo.
  ta prophetie est fausse : ma
maistresse te fera mentir, et se
moquera de toy. Echo.   
de moy, je ne le pense pas ; quoy
elle me mesprisera, que feray-je
donc pour vaincre de si mauvaises
humeurs ? Echo.   
quel genre de mort choisiray-je,
ne trouvant point de secours, si
sa douceur ne me l'accorde ?
Echo.   ha ! Rigoureuse
tu te gausses, ou possible tu veux
parler de la corde de l'arc de Cupidon,
qui m'envoyra une flesche
qui ne me fera souffrir
qu'une douce mort : n'est-ce pas
là ta pensee ? Echo.   
  cette response
qui fut fort brusque surprit
merveilleusement Lysis. Hé !
Quelle plaisante echo est-ce icy ?
Dit-il aussi tost : elle ne repete pas
mes dernieres syllabes, elle en dit
d'autres.
Comme il achevoit ces mots,
Anselme sortant de derriere une
longue muraille où il s'estoit caché,
se vint monstrer à luy. C'estoit
luy qui avoit tousjours fait
l'echo, mais il ne luy en confessa
rien, encore qu'il en eust beaucoup
de soupçon, et qu'il s'en enquist
par plusieurs fois, tellement
que Lysis, facile à persuader,
lui dit que si ce n'estoit point
luy, qui luy avoit respondu, il avoit
veritablement trouvé un
lieu où echo se monstroit bien
joviale, et que dans tous les livres
de bergeries, il n'avoit point veu
qu'elle fust de si bonne humeur.
Je ne sçay d'où peut venir cela,
poursuivit-il, elle se gausse maintenant
de tout. N'a-t'elle plus
d'ennuy qui la travaille ? N'est-elle
plus amoureuse de Narcisse,
ayant trouvé que Charite a un
plus beau visage que luy ? Mais
tout au contraire n'a-t'elle pas du
suject de s'atrister, puis que Charite
est de son sexe, et qu'elle n'en
sçauroit recevoir de contentement ?
N'est-ce point qu'elle en
est devenuë folle, et que maintenant
elle s'extravague ? Je le croy
pour moy, ou bien il faut qu'elle
se soit enyvree. Asseurement c'est
cela, dit Anselme en riant, la nymphe
echo vient de faire collation
au cabaret du heaume, où elle a
trop beu de vin de Suresne. Mais
en quelle erreur estes vous, de
croire que celle qui vous a respondu
soit la mesme nymphe
qui fut amoureuse de Narcisse ? Il
n'y a guere de rochers, ny d'autres
lieux dans le monde où il se
trouve quelque concavité qu'il
n'y ait de pareilles voix, et cependant
celle qui aima ce beau chasseur
qui n'aimoit que soy méme,
habite seulement en ce rocher
de la Beoce, où la langueur la rendit si maigre, qu'il ne luy resta
plus que les os qui furent changez
en pierre, et la parole qui s'y
fait encore entendre aujourd'huy.
Elle ne nous sçauroit pas
respondre de si loin ; il faut bien
qu'il y ait en France et aux autres
contrees, des demy deesses qui
se meslent du mesme mestier
qu'elle. Ne croyez point cela, reprit
Lysis, elle a l'esprit prompt,
et l'ouye tresbonne ; quand l'on
l'appelle, elle vient vistement en
quelque lieu que ce soit. Mais, ce
dit Anselme, quelquefois elle redit
nos derniers propos sans estre
appellee, et puis il se pourroit
bien faire que l'on la demandast
en cinquante lieux en mesme
temps ; comment respondroit-elle
à tous ? Je m'en vais vous esclaircir
cecy. Sçachez qu'il y a eu
plusieurs nymphes qui ont esté
appellees echo. Premierement il
y a eu l'amante de Narcisse, qui
pour le certain a esté changee en
voix, et respond aux passans dedans
le païs où elle a esté metamorphosee.
Mais outre cela, il y
en a eu une qui estoit excellente
musicienne, et que l'on pouvoit
mettre au rang de ces anciens
pantomymes, qui contrefaisoient
la parole de tous les hommes,
le cry de toutes les bestes, et
le chant de tous les oyseaux. Pan
en devint amoureux, mais il n'en
obtint pas ce qu'il desiroit. Elle le
méprisa indignement, et qui plus
est, se vanta par tout d'entendre
mieux la musique que luy.
Cela le mit si fort en colere qu'il
incita tous les bergers à la tuer. Ils
mirent son corps en une infinité
de morceaux, qu'ils respandirent
par tout le monde, de peur qu'ils
ne se rassemblassent, mais les muses
qui avoient esté ses amies ordonnerent,
qu'ils imiteroient chacun
toute sorte de voix comme elle faisoit
quand elle vivoit. Pan en fut
bien puny, car au lieu qu'elle ne lui
faisoit honte auparavant, qu'en
un endroit, elle luy en fait à cette
heure-cy par tout, et contrefait
non seulement le son de sa flute,
mais aussi celuy de beaucoup
d'autres instrumens dont jamais
il n'a sçeu joüer. De là vient qu'il
n'y a guere de lieux où il ne se
trouve quelque voix qui nous
responde. Mais voicy encore une
autre chose digne de remarque
que je vous vay dire. En une des
isles fortunees il y eut autrefois
une sçavante fee, qui ayant soin
de la personne de plusieurs princes
et chevaliers ses amis, trouva
une invention pour les assister
promptement en toute sorte de
dangers sans sortir de son palais.
Elle congela par l'ayde des demons
une grande quantité d'air,
dont elle fit plusieurs tuyaux
qu'elle posa par dessus les villes,
les montagnes, et les rivieres,
les rendant invisibles à tout chacun,
et lors qu'elle avoit quelque
chose à aprendre à ceux
qu'elle affectionnoit, elle le disoit
par là, tellement qu'en peu d'heure
elle leur annonçoit ce qui devoit
avenir, et leur donnoit de
tres salutaires conseils, et
ils luy pouvoient respondre de la
mesme façon. Or ayant quitté ce
monde, il ne s'y trouva plus personne
capable de se servir de son secret, quoy que beaucoup de
magiciens y essayassent. Il est
donc arrivé petit à petit par l'injure
du temps que ses longs
tuyaux ont esté usez et brisez en
beaucoup d'endroits, et lors que
l'on parle aujourd'huy, la voix y
est portee, mais elle en ressort
aussi tost par les ouvertures, comme
de quelque tuyau de fontaine
crevé, sans aller de beaucoup
plus loin. Que s'il y a des
lieux où la voix est repetee jusques
à sept fois, c'est qu'elle va
d'un tuyau en un autre prochain.
Mettons donc tout cecy
ensemble, qu'en un endroit l'echo
de Narcisse nous respond, et
en une infinité d'autres, les membres
de l'echo du dieu Pan, ou
les canaux de la fee. Que je croye
cela, dit Lysis, je croiray plustost
que je vole comme Dedale. Jamais
Ovide n'a parlé de cecy.
Vous l'avez pris dans quelque livre
apocrife. Tant que les parques
s'occuperont à retordre le
fil de mes journees, j'adjousteray
foy au dire des bons anciens.
Anselme qui avoit fort bon
esprit, et qui se vouloit donner
du plaisir en contrariant à Lysis,
reprit la parole en cette sorte. Ne
dites vous pas encore une nouvelle
sottise en parlant des parques ?
Vous croyez qu'elles ne
font autre chose que filer vostre
vie, mais ne faut-il pas qu'elles
filent aussi la mienne, et celle de
tous les autres hommes ? De
quelle façon les disposez vous ?
Aprenez moy comment elles
travaillent chacune. La premiere
tient la quenoüille chargee de filasse,
dit Lysis, elle moüille ses
doigts, et retord le fil. La seconde
fait tourner le fuseau pour le mettre
autour. Et la troisiéme le vient
couper avec des ciseaux. Et bien
dit Anselme, n'est-ce pas la une absurdité
estrange ? Les parques filans
tousjours comme vous dites,
tant que dure la vie d'un homme,
ne peuvent tenir qu'une fusee
à la fois, et neantmoins il y a
cent mille vies qui durent en
mesme temps ; n'est-ce pas là
comme de la nymphe echo,
que vous pensez qui responde
à tout le monde ? Celuy qui a
mis le premier en avant ces deux
choses, n'avoit-il pas le cerveau
bien creux, et tant de poëtes qui
sont venus depuis, n'ont-ils pas
esté bien aveuglez et bien sots
de le suivre sans y prendre garde ?
Apprenez une autre doctrine
que je vous vay apprendre. Les
parques soit qu'elles soient au
ciel ou aux enfers, ont veritablement
la charge de reigler nos
jours suivant ce que le destin a
prescrit, mais elles n'ont point de
quenoüille ny de fillasse. Elles
ont un grand panier où il y a
presque autant de vers à soye
qu'il y a d'hommes qui vivent sur
terre. Tous les fils en sont tirez et
arrangez sur un devidoir. La premiere
le tourne, pour les mettre
en l'escheveau ; la seconde
en vient coupper tantost l'un, et
tantost l'autre avec ses ciseaux, et
la troisiesme pourvoit à en tirer
de nouveaux, au lieu de ceux
qui sont achevez ou couppez. Or
les filets qui sont tirez d'un mesme
ver, c'est pour devider la vie de ceux qui sont d'une mesme lignee,
et quand il n'y a plus de
soye autour de la coque, c'est que
cette race doit faillir. Il y a encore
une autre chose à considerer,
c'est que pour faire faillir une vie,
il n'est pas tousjours necessaire
que le filet soit couppé, il arrive
assez souvent qu'il se rompt, et
c'est comme alors que nous
mourrons avant le temps, par
quelque accident que nostre horoscope
ne sembloit point promettre.
Or il faut remarquer que ce
sont tousjours les filets les plus
delicats qui se rompent, ainsi que
l'on void arriver sur la terre, que
les hommes d'esprit plus delié
vivent le moins. Je n'ay jamais
ouy parler de tout ce que vous
dites, s'escria alors Lysis. Vous
estes heretique en poësie, vous
falsifiez le texte d'Homere et de
Virgile, pour nous abreuver d'une
mauvaise science. Allez ailleurs
chercher des esprits que
vous puissiez seduire. Je suis trop
ferme en ce que je croy pour estre
esbranlé par vos opinions,
qui sont possible puisees de quelque
nouvel autheur, qui n'est suivy
de pas un autre. Vous vous faschez,
dit Anselme, il y a bien plus ;
aprenez qu'en ce que vous avez
dit, n'y en ce que j'ay dit moy-mesme,
il n'y a rien de veritable.
Il n'y a point de nymphe echo
qui nous responde : c'est nostre
voix mesme qui retentit en quelque
concavité, et qui rejaillit vers
nous, comme la lumiere du soleil
est repoussee par reflexion du
lieu où elle jette ses rayons. Il n'y
a ny parque ny destin non plus,
et ce n'est que la volonté de Dieu
qui rend nos vies longues ou
courtes. Mais laissons cela pour
maintenant, et parlons d'une
chose qui ne fasse pas naistre entre
nous tant de disputes. Lysis
qui ne vouloit pas chercher l'occasion
de quereller un homme
dont il avoit baucoup affaire,
fut bien aise de changer de discours,
et demanda où estoit son
cousin. Anselme luy respondit,
qu'il l'avoit laissé en sa maison où
il avoit rencontré un de ses amis,
qui l'avoit arresté, mais qu'il n'y
vouloit pas soupper ny coucher,
quoy qu'il l'en eust fort prié ; et
qu'il desiroit aller à une hostellerie
où il avoit fait mettre son cheval
dés le matin. Lysis jura par
le dieu Pan, qu'il ne l'iroit pas
chercher là, et qu'il s'en retourneroit
en la petite caze qu'il avoit
choisie pour sa demeure,
d'autant qu'Adrian ne feroit que
l'importuner de s'en retourner à
la ville. Anselme luy repartit, que
possible ses persuasions seroient
elles si fortes qu'il l'attireroit à estre
berger. Il trouva de l'apparence
en cecy, mais il ne s'en voulut
pas aller si tost, disant qu'il estoit
encore haute heure, et qu'il
ne falloit pas que les bergers se
retirassent que lors que Vesper
qui est leur estoille, commençoit
de paroistre.
Encore que Lysis dist cecy,
Anselme ne voulut pas laisser de
tascher de l'amener tout sur
l'heure à Sainct Clou, comme il
avoit promis à Adrian : mais il y
perdit sa peine : ce berger n'avoit
garde d'enfraindre les coustumes pastorales. Anselme estant
donc resolu de passer le temps
avecque luy, ils s'entretindrent
sur diverses matieres, et entre autres
choses Lysis ne pouvant oublier
son amour, dit à la traverse :
mais tu viens de ce Sainct Clou
quand j'y pense, aymable berger,
n'as tu point veu la belle Catherine
Du Verger ? Et tout à coup se
reprenant en frappant la terre du
pied, ha malheureux ! S'escria-t'il,
je l'ay nommee : helas ! Je l'ay nommee.
Ha berger peu discret que
je suis ! Ha amant que les respects
obligeoient au silence, falloit-il,
ha ! Falloit il, descouvrir
un feu qui devoit estre tousjours
caché sous sa cendre ? Quoy c'est
donc là Du Verger que vous aimez ?
Dit Anselme : je jure que je
m'en doutois presque : mais pourquoy
le vouliez vous tant celer ?
Ne l'eusse je pas descouvert à la
fin ? Et puis vous m'avez demandé
le portraict de vostre maistresse,
l'eusse-je pû peindre sans la
connoistre. Tu as raison, reprit
Lysis, avec un visage moins triste,
et certes sans que j'eusse nommé
cette belle, qu'elle autre est-ce
que tu eusses crû capable de m'asservir ?
Toutesfois je te diray, j'eusse
bien voulu que personne n'eust
connu ma flame auparavant celle-là
mesme qui l'a causee. Cette
beauté ne sçait donc pas encore
le mal qu'elle vous a fait ? Dit
Anselme, ne songes-tu pas que non,
respondit Lysis. Il est bien certain
pourtant que mes yeux luy
en ont assez parlé, et toutes les
fois que j'ay passé pardevant elle,
j'ay jetté de si hauts souspirs que
je croy que l'on les pouvoit entendre
de l'autre monde. Desormais
pour luy donner de plus evidentes
preuves de mon amour,
je veux tousjours porter
de ses couleurs, si je les puis apprendre.
Ne les sçais-tu point ?
Ouy, respondit Anselme, je
l'ay bien pu connoistre. Je hante
fort souvent chez Madamoiselle
Angelique, dont elle est servante.
Servante, reprit Lysis tout en
colere, quel indigne nom pour
celle qui maistrise tout le monde !
Dy quelle est compagne de la
nymphe Angelique. Je le veux
bien, Monsieur Louys, je n'y
manqueray plus desormais, repartit
Anselme. Hé quoy, dit encore
Lysis en se retirant trois
pas en arriere, ne cesseras tu point
enfin de m'offencer ? Ne sçay-tu
pas que je m'appelle le berger
Lysis, et que ces noms de monsieur
et de monseigneur, ne sont
que pour ces personnes abjectes
qui sont dans les villes. Je vous
demande pardon, dit Anselme,
ma langue va plus viste que mon
esprit, il faut que je vous apprenne
pour vous appaiser, que la bergere
Charite qui ne s'appelle
point Catherine Du Verger, compagne
et non pas servante de la
nymphe, et non pas madamoiselle
Angelique, et maistresse du
berger Lysis et non pas de Monsieur
Louys, a pris le rouge pour
sa couleur mieux aimee. Elle en
a des cordons à ses souliers, et une
esguillette à son busc, et ce n'est
point incarnat, je le sçay bien ; si
vous ne le voulez croire, allez y
voir. Alors Lysis prenant un visage
riant vint embrasser Anselme, et
luy dit. Je te croy berger courtois,
mon unique appuy. Je te remercie
de la faveur signalee que tu
me fais : et comme de fortune le
soleil, estant pres de se retirer,
paroissoit tout rouge, et rendoit
toutes les nuees d'alentour de la
mesme couleur, le berger le regardant,
s'escria aussi tost : l'on le
void bien qu'elle aime le rouge,
cette incomparable Charite : le
ciel qui l'honore ne se veut plus
parer que de cette couleur ; et
que l'on y regarde bien, je m'asseure
que la nature qui ne se
plaist qu'à luy plaire, communique
de la rougeur à toutes les
choses qui luy sont sujettes. L'on
trouvera que cette annee il est
venu plus de fleurs rouges que
de jaunes, ou de blanches, ou de
bleuës. Il n'y a point de fruicts
dont il y ait eu plus grande quantité
que de fraises et de cerises, et
la sterilité est mesme pour les
pommes, si ce n'est de ces pommes
qui sont vermillonnees. Je
medite là dessus quelque chose
d'excellent et de rare, qui jamais
n'est tombé dans la cervelle de
Silvandre, le plus sçavant berger
de Lignon. Mais c'est assez, retournons
au hameau, c'est à cette
heure qu'il est temps ; car si je demeurois
icy plus tard, je craindrois
que quelqu'un de mes
moutons ne se perdist, n'ayant
encore sçeu treuver de chien
pour les garder. Allons, voyla le
soleil qui se couche dedans les
eaux.
Anselme qui ne demandoit
autre chose que de le ramener, le
voyant en bonne humeur luy fit
alors prendre le chemin de Sainct
Clou, et pour esprouver la subtilité
de son esprit, luy dit en allant,
mais berger vous avez une
opinion estrange du soleil ? Vous
pensez qu'il se couche dans la mer,
et qu'il s'y va reposer jusqu'à
demain qu'il se levera pour
faire son voyage accoustumé.
Voyla ce que j'en croy, respondit
Lysis, et qui n'en fait de mesme a
beaucoup d'ignorance. Remarquez
donc un peu cecy, reprit
Anselme, voyla le soleil qui se
couche de ce costé que vous
voyez, et demain il se levera de
cét autre qui est à l'opposite ; comment
se fait cela ? Il y a autant de
chemin pour y aller, comme il
en a eu à faire, estant au dessus de
nous : de quelle sorte le fait-il, s'il
se repose dedans la mer sur un
lict, que luy ont preparé les nereides,
ou s'il s'y amuse à banqueter
avecque Neptune, comme je
croy que vous vous imaginez ?
Le lict ou la chaire où il est, marchent-ils
tousjours tandis qu'il
ne bouge d'une place ? Mais outre
cela par où va t-il à son orient ?
Est ce au travers de la terre qu'il
y retourne ? Est elle percee tout
outre pour lui faire passage ? Il
faut bien que tout cela soit, respondit
Lysis, et quoy que l'on
m'ait assez parlé d'antipodes, je
n'en croy point d'autres que celles
que l'on void en regardant
dans un puits. Pour l'appetit de
vos nouvelles maximes, je n'iray
pas démentir tant de bons autheurs
qui m'apprennent que le soleil passe la nuict dedans la
mer. C'est une chose si bien receuë
par tout, que les poëtes de
ce temps ne font point de difficulté
de la dire, encore qu'ils se
veulent esloigner de tout ce
qu'ont dit leurs predecesseurs. Je
n'en conteste plus avecque vous,
reprit Anselme, mais ostez moy
ce doute que j'ay dans l'esprit. Si
le soleil est la nuict dans la mer
caché dans quelque grotte, comment
est-ce qu'il communique
sa clarté à la lune, car l'on dit
que si elle est tantost pleine et
tantost en croissant, c'est selon
qu'il l'illumine. Ha ! Esprits aveugles
des mortels, dit Lysis, hé ne
sçait on pas qu'au lieu qu'il n'y a
jamais eu qu'un soleil au ciel, il
y en a tousjours eu une infinité
sur la terre, et que maintenant il
y en a un, qui a plus de lumiere
que cent mille des autres, qui est
la divine Charite ? C'est d'elle que
la lune emprunte sa clarté, et
elle est bien plus soleil que le soleil
mesme de là haut, si bien que
que lors que l'heliotrope la
void, il se tient tout droit, et est
tout ravy en extase : il ne sçait
plus de quel costé il doit pancher
ses jaunes et languissantes
fueilles, et quel est le vray soleil
qu'il doit suivre. Vrayement, dit
Anselme, voyla bien une astrologie
nouvelle que Sacrobosco
ne s'est jamais imaginee, et vous
estes capable de commenter le
grand compost des bergers.
Vous pourrez rendre raison des
eclipses, des cometes, des meteores,
et de tous les autres effects
naturels, sans avoir recours à autre
chose qu'à vostre maistresse.
Comme ce propos finissoit ils
entrerent dans Sainct Clou, et
furent incontinent à l'hostellerie
où s'estoit logé Adrian, laquelle
estoit tout à l'entree du bourg. Il
y eut assez de monde qui les rencontra,
et qui s'estonna du nouvel
habit de Lysis, et des moutons
qu'il chassoit devant soy,
mais personne ne luy osa rien dire,
le voyant avec Anselme qui
estoit fort respecté, pour estre
d'une qualité grandement relevee.
Adrian qui les attendoit sur
la porte de l'hostellerie, les receut
fort courtoisement, estant
bien aise de voir son cousin revenir
de si bon gré ! La premiere
chose que fit Lysis fut de demander
une estable pour son troupeau.
L'on luy en donna une où
il l'enferma, et apres il s'en retourna
vers Anselme qui parloit
à Adrian, et le tirant à part, le pria
de se souvenir de luy faire le portraict
de Charite, puis qu'il la
connoissoit, et qu'il avoit le
moyen de la voir souvent. Anselme
luy asseura qu'il avoit desja
une planche de cuivre toute preste
pour cét effect, et qu'il ne se
donneroit point de repos qu'il
n'y eust travaillé. Mais je tiens
cét ouvrage bien difficile, dit Lysis :
comme l'on ne peut regarder le
soleil que dans un miroir,
l'on ne peut voir Charite que
dans ce qui la represente. Ouvre
moy le sein second Apelle ? Tire-moy
le coeur dehors, sa figure y
est gravee ; ce sera là ton patron :
mais que dis-je, je n'ay plus de
coeur, et puis tu ne voudrois pas faire cette cruauté : pren exemple
sur tout ce qui aproche de la
beauté de ma maistresse : je te
vay aprendre comment il te faut
conduire en ton labeur. Fay luy
moy ces beaux filets d'or qui parent
sa teste, ces inevitables rets,
ces ameçons, ces apas, et ces chaisnes
qui surprennent les coeurs ;
apres cela depein moy ce front
uny où l'amour est assis comme
en son tribunal : au bas mets ces
deux arcs d'ebeine, et au dessous
ces deux soleils qui jettent incessamment
des traits et des flames ;
et puis du milieu s'eslevera
ce beau nez qui comme une petite
montagne divise les jouës,
non pas sans sujet, puis que se debattans
continuellement à qui
sera la plus belle, elles auroient
querelle bien souvent si elles n'estoient
separees. Tu les feras ces
mignardes jouës parsemees de
lys et de roses : et puis cette petite
bouche dont les deux lévres sont
des branches de corail. Que s'il
estoit decent de les laisser entr'ouvertes,
tu ferois ses dents qui
sont deux rangs de perles fines :
mais contente toy de cecy, et fay
seulement apres son col et son
beau sein de neige.
Dés qu'Anselme eut ouy ce
beau discours, comme il estoit
des plus gentils du monde, il conceut
une merveilleuse invention
touchant ce tableau, et luy tardant
qu'il ne fust au logis pour y
travailler, il prit congé de Lysis.
Lors qu'il fut party Adrian croyant
que la folie de son cousin venoit
de trop jeusner, lui voulut faire
bonne chere, et lui demanda, s'il
ne mangeroit pas bien de la carpe
et du brochet, pource qu' il estoit
samedy. Il songea un peu là
dessus, et puis en se sousriant, il
dit. Voicy l'heure venuë que je
feray la galanterie dont je me
suis tantost vanté. Je veux encherir
sur la fidelité de Sirene et de
Celadon, et faire une chose qui
sera à jamais memorable. Non,
mon cousin je ne veux point de
ces poissons que vous me dites.
Faites moy aporter des grenots
et des escrevisses, et des betes-raves
ou des carottes ; que pour mon
dessert on ne me baille que des
cerises ou des pommes de Calleville ;
et croyez que cecy n'est pas
sans mystere. Je ne veux plus rien
manger qui ne soit rouge, pourceque
 la belle Charite n'aime
que cette couleur. Hé quoy ! Quel
beau mystere est-ce que cela ?
Dit Adrian. Comment voulez
vous que l'on fasse, si l'on ne peut
trouver de ce que vous demandez ?
Je mourray plustost de faim
que de manger d'autre chose
que ce que je vous dy, repartit Lysis.
Le dé en est jetté, l'entreprise
en est faite : et puis en entrant
dans la cuisine. Cher, Comus
dieu des festins, dit-il au cuisinier,
faites que j'aye ce que j'ay
demandé. Adrian estant entré avec
luy, commanda que l'on apprestast
des bettes raves et des
escrevisses pour lui complaire, et
le fit monter dans une chambre
où la nappe estoit mise. Comme
il y fut, il la considera par tout,
et la trouvant toute peinte de
rouge, il dit en soy-mesme que
cela alloit bien, mais qu'il n'y coucheroit pas si l'on n'y mettoit
un autre lict, parce qu'il y en avoit
un vert. Il alla dans une chambre
prochaine, où en ayant trouvé
un rouge, il dit qu'il le vouloit
avoir pour mettre en la sienne.
Adrian qui ne desiroit pas que
l'on prist la peine de le destacher,
commença de luy contredire, et
le voulut mener souper sans songer
à cela : mais il dit qu'il n'en feroit
rien, et lui adressa cette belle
plainte. Comment, mon cousin, avez
vous le naturel si barbare que de
ne vouloir pas accorder à un amant
un foible bien qu'il souhaitte ?
Ha ! Je voy bien que vous
portez un coeur de rocher, et que
jamais un bel oeil ne vous a touché.
Voulez vous que je commette
cette faute, de me servir d'une
autre couleur que celle de ma
maistresse ? Plustost mourir que
d'offencer cette belle : si mon
penser l'a fait, il est un traistre.
Mais à quoy songé-je insensé ? Je
porte de la mesme couleur de ce
lict de ma chambre que je veux
faire oster. Sera-t'il dit qu'elle me
demeure ? Non, non, mon courage,
monstrez-vous. En disant cecy
il prit les cordons de ses souliers
qui estoient vers, et les jetta par la
fenestre : pour des jartieres il n'en
avoit point ; car son haut de
chausse luy alloit jusqu'au mollet
de la jambe. Hé, quelle follie est-ce
cy ? Dit Adrian, pourquoy jettez
vous ces cordons qui eussent
bien servy à quelqu'un de mes
petits enfans ? Comment, vous
parlez d'amour : c'est bien à vous
à faire. Si vous voulez que tout
soit rouge, il faut que vous ayez
tousjours des teinturiers à vostre
queuë, ou que vous faciez
porter par tout vostre bagage,
comme un gros monsieur. Ne
dort on pas aussi bien dans un
lict verd que dans un autre ? Ha
mon cousin ! Dit Lysis, que vostre
erreur est grande, et le tout pour
n'avoir pas leu les bons autheurs.
Je m'asseure que jamais vous n'avez
mis le nez dans mon astree,
et que vous ne lisez que les registres
de vostre contoir. Ne sçauriez
vous juger par quels charmes
je suis forcé d'avoir une aversion
pour ce lict verd ? Outre
qu'il n'est pas de la couleur que
ma maistresse aime, ne voyez
vous pas que le verd est mesprisable
pour une infinité de raisons ?
Tant que les fruicts sont
verds ils ne sont pas bons à manger ;
tant que les bleds sont verds,
ils ne sont pas bons à couper ;
ceux qui font cession portent le
bonnet vert ; et par un certain
mespris tous les bourlets des
chaires percees sont de serge
verte : mais ce qui est fort considerable,
le verd est la couleur que
les turcs reverent, et il faut hayr
ce que ces gens là aiment, comme
estans des bestes brutes, qui
ne sçavent que c'est d'amour, ny
de la vie pastoralle. Pource qui
est du rouge, ô l'aymable couleur !
La chair et le sang qui soustient
nostre vie en sont ; les lévres
et les jouës de Charite la portent.
C'est pourquoy je voudrois
mesme que jusqu'à mes draps,
mes nappes, mes serviettes, mes
chemises et mes mouchoirs fussent
rouges s'il se pouvoit. Comme il disoit cela il y avoit
derriere luy un petit garçon de
taverne qui avoit la serviette sur
le bras, et la calotte sur l'oreille
qui luy dit. Monsieur, ne voulez
vous point aussi avoir le nez rouge ?
Nous avons ceans de bon vin
pour le peindre. Alors Lysis en se
sousriant, hoy, luy respondit-il,
tu veux rire, petit estaffier de Ganimede :
songe à ce que je dy, et
m'ameine quelqu'un pour me
changer de lict. Et bien de pardieu,
dit Adrian, que l'on face sa
volonté.
Aussi tost il vint deux servantes
qui destacherent les pantes et
les custodes des deux licts, et mirent
le rouge dans la chambre
du berger. Cependant il s'assist à
table avec son cousin, et l'on aporta
le soupé. Il y avoit des bestes-raves
fricassees et d'autres en salade,
dont Lysis mangea tout son
saoul, mais quant aux escrevices,
ayant veu que tout le dedans estoit
blanc, et qu'il n'y avoit que
le dehors de rouge, il les laissa
pour Adrian. Il y avoit là une
grosse servante qui prit le pot et
le verre pour luy donner à boire,
mais ayant veu que c'estoit du
vin blanc qu'elle versoit ; ostez-le moy,
dit-il nymphe de cuisine :
il n'est pas de la couleur de
Charite. Aportez moy du clairet,
belle deesse potagere, ou nous
ne serons pas bons amys. Et bien
encore pour ce coup cy à t'il raison,
dit Adrian, rouge au soir
blanc au matin, c'est la journee
du pelerin. L'on entend cela
pour le temps, mais je l'entens
pour le vin moy. Ne jettez pas
pourtant cettuy-là, non, comme
vos cordons de souliers : il ne
faut pas gaster le bien de Dieu.
Dés qu'Adrian luy eut dit cecy, l'on
se mit en devoir d'aporter du vin
clairet, dont Lysis but avec beaucoup
de contentement.
Le soupé finy il commença
de se promener sans rien dire à
personne, et enfin son cousin fit
tant qu'il se des-habilla, et se mit
au lict. Adrian sortit apres de cette
chambre, et l'ayant bien fermee,
s'en alla coucher dans une autre.
Son pupille luy avoit donné
tant de travail qu'il s'endormit
dés qu'il eut la teste sur le chevet :
mais il n'en fut pas de mesme de
l'amoureux berger, qui croyoit
que ses yeux estoient de petites
estoilles sur terre, et qu'il falloit
qu'ils fissent le guet toute la
nuict comme les astres.
Il n'estoit pas seul qui veilloit
dedans Sainct Clou ; il y en avoit
bien d'autres ausquels il eust
beaucoup servy, s'il eust esté avec
eux pour leur faire compagnie.
Ce berger à qui il avoit parlé
dans les champs avoit conté à
son maistre, qui estoit un gros
lourdaut de paysan, tous les estranges
propos qu'il luy avoit tenus.
Cettuy-cy l'alla redire à neuf ou
dix autres de sa sorte, et quantité
de femmes bigottes en ouyrent
aussi le bruit. Toute cette multitude
superstitieuse s'en alla vers
le berger, qui raconta encore
tout de point en point par plusieurs
fois, ne se pouvant lasser
d'en parler ny les autres de l'oüir.
Il leur dit que celuy qui l'avoit acosté
estoit si beau et si brave, qu'il le tenoit au commencement
pour un ange, mais que lui ayant
presagé tant de malheurs, il ne le
tenoit plus que pour un diable,
qui avoit pris des moutons avecque
luy, et une houlette en sa
main pour se rendre moins effroyable,
et luy faire acroire qu'il
estoit de sa condition. Enfin tout
ce que nous pouvons juger de ce
qu'il m'a dit, continua-t'il, c'est
que cette maudite femme qui est
icy pour massacrer tous les hommes,
et mettre la fin au monde,
ne peut estre autre que la femme
de l'antechrist, et je croy presque
que cettuy cy à qui j'ay parlé
est l'antechrist mesme, car il se
vante de pouvoir beaucoup.
Comme ce berger eut dit cecy, il
y eut un paysan plus resolu que
les autres, qui tira à quartier
quelques-uns de ses compagnons,
et leur remonstra qu'il ne falloit
pas croire de leger cét homme-cy,
encore qu'il eut tousjours eu
une bonne reputation, et que les
plus gens de bien mentoient
quelquefois, soit pour esperance
de gain, soit pour autre chose.
Cela fut cause qu'ils s'en allerent
tous luy faire une infinité de questions
pour l'esprouver. Luy
voyant que l'on n'adjoustoit
pas assez de foy à ses discours
se mit à pleurer de grande
douleur, en faisant cette plainte.
Helas ! Mes bons amis, que vous
ay-je fait, que vous doutiez de ce
que je vous dy ? Pleust à Dieu
qu'il ne fust pas si vray ! Mais jamais
je ne menty moins. Et aussi
tost une villageoise qui croyoit
estre des plus entenduës, le vint
interrompre pour luy dire. Hé
mon amy Richard, apren moy
tout, ne dy tu pas que cette vieille
diablesse qui est icy doit tuer
tous les hommes ? Cela est sans
doute, repartit le berger, on ne
m'a point parlé qu'elle dust faire
quelque chose aux femmes. Helas ! La
grande pitié, reprit la villageoise, que
ferons nous donc icy
toutes seules ? Qu'est-ce qu'une
femme sans son homme ? C'est
une quenoüille sans son fuseau,
et un four sans son fourgon. Il
vaudroit bien mieux qu'elle en
prit des uns et des autres, et qu'elle
tira à la courte paille à qui seroit
le premier mangé. à ces belles
complaintes les autres
commeres en adjousterent d'autres,
avec tant de larmes et de
sanglots que toute la maison où
elles estoient en retentissoit. Le berger
Richard les pensant bien consoler,
leur dit qu'elles ne se souciassent
point, qu'elles ne demeureroient
gueres sans hommes, et
qu'elles les iroient incontinent
trouver, puis que tout le monde
devoit bien tost prendre fin. Mais
sera ce donc par feu ? Dit le maistre
du logis, bruslerons nous
tous aussi-tost les uns que les autres ?
Si je mettois des draps moüillez
dessus nos tuilles comme je fy
quand la maison de mon voisin
brusloit, ne me sauverois-je
point ? J'ay crainte, dit Richard,
que ce ne soit par eau que nous
perissions : il me semble que la
vision m'en a menacé aussi : et
comme il achevoit la parole voyla
un éclair qui paroist au ciel, et
qui frappe la veuë de toute l'assistance, et aussi-tost il commença
à pleuvoir. Ah ! Il n'en faut plus
douter, s'escria alors un bastelier,
voyla le deluge qui vient. Je m'en
vay à la riviere avec un cheval, et
je tascheray de luy faire traisner
ma petite nacelle qui est à bord.
Si je puis je la porteray au haut
de ma cheminee, et me mettray
dedans en attendant que l'eau
croisse jusques là, et quelle m'enmeine
à la volonté de Dieu. Comme
il eut dit cecy, sans avoir pourtant
beaucoup d'envie de le faire,
le fils de la maison trouvant
son invention bonne, en voulut
pratiquer une semblable. C'estoit
un garçon de seize ans, à qui l'on
pouvoit dire que l'on en avoit
veu de plus sages à six. Ayant pris
une grande jatte il la porta sur le
toict, et se mit dedans pour s'en
servir de batteau. Il fit tout cela
sans en parler à personne, de peur
que quelqu'un ne disputast à qui
se sauveroit dedans ce beau vaisseau.
Cependant les femmes toutes
desconfortees resolurent entre-elles
de s'en aller au mont Valerien,
avec les hermites, et les
hommes vouloient aussi estre de
la partie, disans tous que l'eau ne
seroit pas si tost au sommet de
cette montagne, et qu'ils auroient
tousjours cela de bon-temps.
Là dessus ils eurent une infinité
de belles considerations. Un
marguillier de la parroisse qui
estoit là s'en vint faire cette plainte !
Helas ! à quoy avons nous tous
songé, mes bons parroissiens, d'avoir
tant fait rembellir nostre eglise ?
N'est-ce pas dommage puisque
l'antechrist s'en servira desormais
à faire ses escuries ? Ha !
Que nous n'eussions eu garde de
prendre cette peine si nous eussions
sçeu que le monde eust deu
si tost finir ? Moy qui ay fait rebastir
ma maison tout à neuf, et
qui ay tant jeusné pour faire quelque
espargne, ne valoit-il pas
mieux me traiter des biens que
Dieu m'avoit donnez ? Ha que
l'homme a bien proposé, et Dieu
a bien disposé ! Et vous vignerons
qui avez tant planté de seps, ce
ne sera pas vous qui en bevrez le
vin : ce sera ce chien d'antechrist :
ne devois-je pas juger
qu'il devoit venir bien tost, veu
qu'estant allé il y a quelque temps
à Paris pour apporter des abricots
à mon bourgeois, j'entendis
crier tout haut sa venuë dessus le
Pont-Neuf, par les vendeurs d'almanachs ?
Je voudrois en avoir acheté
le livre : je me souvien que
j'en ouys lire deux ou trois pages
à un homme qui le tenoit ; c'estoit
la plus espouvantable chose
qu'on se puisse imaginer, et il falloit
que ce fust quelque nouveau
prophete qui eust composé
cela. Enfin le temps de nostre
ruine est escheu, et cependant
ma commere la maistresse de
ceans ne laisse pas de couler
maintenant la lessive, et ne songe
pas que le linge qu'elle blanchit
n'est que pour torcher la
moustache du grand tyran que
nous attendons.
Ces paroles furent écoutees comme
des propheties, et neatmoins
la femme du maistre du logis ne
quitta point son cuvier. Elle estoit si opiniastre que quand elle
avoit commencé une chose, elle
la vouloit achever. La pluye qui
tomboit en abondance ne luy
faisoit pas tant de peur qu'aux
autres, et se tenant accroupie pres
du feu, elle ne songeoit qu'à son
ouvrage. Mais elle avoit mis
brusler d'un certain bois sec qui
commença de petter d'une estrage
façon, et il y eut un gros charbon
qui luy sauta sous la cotte.
Aussi tost sentant cette ardeur,
elle s'escria, ha je brusle ! Je brusle ;
le monde va perir par feu. Qui
fut bien estonné, ce fut son fils
qui estoit sur les tuilles où il avoit
esté desja bien mouillé, et se tenoit
les mains jointes en claquant
des dents, attendant ce qui
devoit avenir. Dés qu'il ouyt crier
que le monde ne periroit pas par
l'eau, mais par le feu, son saisissement
fut si estrange, qu'il s'en alla
à bas avec la jatte qui ne tenoit
guere et rouloit facilement. Que
s'il n'y eust point eu du fumier
tout plein la cour, sur lequel il
tomba, il ne faut point douter
qu'il ne se fust rompu le coû. Sa
cheute fut aisee à entendre, et
chacun l'oyant crier l'on alla à luy
pour le secourir, mais l'on trouva
qu'il avoit eu plus d'aprehension
que de mal. Ce garçon estant rentré
dans la maison avec les autres, il
y eut soudain un des villageois
qui profera ces sententieuses paroles.
Que craignons nous tant ?
Si nous ne mourons aujourd'huy
nous mourons demain : c'est un
chemin qu'il faut tous tenir tost
ou tard. Ne montons point sur
nos maisons, n'allons point sur
les montagnes, laissant tout à l'abandon.
Vartigue, nous serions
bien fins : contentons nous que les
goujats de l'antechrist doivent
cette annee faire vendange au
lieu de nous, et ne leur laissons
pas le vin que nous avons desja ;
beuvons-le mes chers amis ;
quand l'on en a pris un peu, on
n'a plus tant de soucy : nous ne
songerons plus tant à nos douleurs,
et nous mourrons plus doucement.
Ce conseil estant approuvé, le
maistre de la maison
s'en alla luy mesme à la cave,
et tous les autres le suivirent avec
des bros et des cruches, et ayans
deffoncé tous les tonneaux, ils
beurent tant qu'ils ne sçavoient
quasi plus ce qu'ils faisoient. Apres
ils porterent aux femmes
tout le vin qui restoit, et elles se
convierent à boire les unes les
autres, disant à tous propos, ha !
Nous creverions plustost que
d'en laisser une goutte à ce paillard
d'antechrist. Ainsi tout le
vin fut bu, et comme il venoit à
faillir, la pluye n'estant plus si
grosse, le jour commença de paroistre.
Leur crainte se perdit un
peu alors, et ils prirent la hardiesse
d'aller en la ruë où ils virent
que toute l'eau s'escouloit, ce qui
les empescha d'aprehender d'avantage
le deluge, la fumee du vin
leur montant au cerveau, leur donna
une nouvelle resolution, et le
plus fin d'entr'eux se moquant
de leur crainte passee, leur dit
qu'il ne pouvoit pas comprendre
pour quel suject ils avoient
eu tant d'aprehension, et comment
c'estoit qu'ils s'imaginoient que la fin du monde fust si prochaine :
car, continuoit-il, nous
redoutons le deluge et l'antechrist
tout ensemble ; si toute la
terre estoit perie, qu'est-ce que
ce faux prophete y auroit à faire ?
Vous voyez que tout cela ne se
peut accorder ensemble, et que
puis qu'il doit venir pour le
moins sept ans auparavant la
consommation du monde, selon
que je croy avoir ouy asseurer,
nous avons encore quelque
temps à vivre.
Ces paroles furent aprouvees
de toute la troupe, et l'on se fascha
un peu seulement contre celuy
qui les disoit, de ce qu'il avoit
tant attendu à songer à ce bel avis.
Alors ceux qui estoient les
plus yvres s'endormirent, et les
autres ayans entendu sonner le
dernier coup de matines s'y en
allerent, et ouyrent une basse
messe qui se disoit. L'hoste de Lysis
qui estoit fort bon catholique
s'y trouva aussi, et quand
leurs prieres furent achevees, ils
s'en vindrent luy aprendre les
nouvelles qu'ils sçavoient. Ce
berger à qui Lysis avoit tant donné
d'épouvante, fit la description
de son habit et de sa mine : tellement
que l'hostellier reconnut
de quel homme l'on vouloit
parler, et dit en se riant, helas !
Mes amis vous estes de bien legere
croyance, d'avoir adjousté foy
à ce que vous a dit non pas un ange,
ny un mauvais demon, ny
mesme un homme sage, mais le
plus fou de tous les hommes qui
a logé chez moy cette nuict. Je
connoy bien sa frenaisie, et vous
en verrez tantost la verité. Comme
il disoit cela il y avoit d'autres
gens dans l'eglise qui dirent qu'il
estoit vray qu'un homme habillé
de la façon que le berger avoit
recité, avoit logé en sa maison, et
qu'ils l'y avoient veu entrer le
soir precedent. Les paysans reconnurent
à cela qu'ils avoient esté
trompez, et en furent si honteux
qu'ils eussent voulu pour beaucoup
n'avoir point parlé de la
peur qu'ils avoient euë la nuict.
Le curé qui les voyoit parler avec
une grande attention voulu
sçavoir dequoy il s'agissoit, et
comme l'on le luy eut raporté, il
s'en vint faire un beau sermon à
ces pauvres oüailles fourvoyees,
et leur remonstra qu'elles ne devoient
point croire ce que les imposteurs
leur disoient, et que
bien qu'il n'y ait rien de si certain
que le dernier jugement, il n'y a
rien de si incertain que l'heure
qu'il doit arriver. Apres cela il
les renvoya en paix avec sa benediction,
et s'en estans retournez à
la maison où ils avoient passé la
nuict, ils resveillerent tous ceux
qui dormoient, et entre autres le
maistre auquel ils raconterent
ce qu'ils avoient apris. Comme
il vit que c'estoit un fou qui leur
avoit donné toute la crainte qu'ils
avoient euë, et que c'estoit son
berger qui avoit esté trompé le
premier, et puis qui avoit trompé
les autres, il se mit en une furieuse
colere, et excita toute la
compagnie contre luy, tellement
qu'ils se mirent à battre ce pauvre
homme, et l'eussent assommé
de coups de poin, s'il ne les eust fait arrester par ses tristes plaintes,
leur remonstrant sur toute
chose qu'il n'avoit rien fait par
malice, et que tout le mal qu'ils avoient
receu, c'estoit qu'ils avoient
passé la nuict sans dormir, et
qu'encore estoit-il cause de ce
bien qu'ils s'estoient tousjours amusez
à prier Dieu, ce qui leur seroit
meritoire, et leur serviroit
quelque jour. Ouy da, repartit le
maistre, mais tu ne dis pas, que
tout mon bon vin s'y en est allé,
et je n'enten pas le perdre ainsi.
Je veux que ceux qui l'ont beu
me le rendent. Tandis qu'il disoit
cela, celuy qui en avoit le
plus avallé estoit derriere la porte
où il rendoit gorge ; et ce n'est
pas comme cela que je veux
qu'on me le rende, continua t'il,
il faudra bien que vous en veniez
tous à la raison, ou le juge
en parlera. Voulez-vous que je
ne boive plus que de l'eau, ou
que j'aille querir à la taverne du
vin mixtionné ? Il faut que vous
me meniez chacun chez vous
toute à cette heure, et que vous
me donniez du vostre. Il n'eut
pas si tost dit cecy, que sa femme
vint poursuivre à belles injures
tous ceux qui avoient beu leur
vin, si bien que pour éviter cette
tempeste aussi fascheuse que celle
de la nuict, ils les laisserent là,
et s'en allerent chez eux. Le bruit
de leur avanture courut incontinent
par tout, et principalement
parmy les bourgeois de Paris
qui estoient à Sainct Clou ; l'on
eust bien voulu haster le jour
pour voir ceux qui avoient esté
si bien trompez : ils se trouverent
à la grand'messe, et lors qu'elle
fut dite et qu'ils furent sortis de
l'eglise, l'on se moqua d'eux infiniment.
Toutesfois je ne sçay qui
avoit le plus de force en eux, ou
la fascherie de s'estre donné tant
de peine la nuict, et de se voir encore
attaquez de tant de railleries,
ou la joye d'estre asseurez
que le monde ne devoit pas si
tost finir qu'ils avoient crû, et
qu'ils auroient bien le temps de
faire leurs vendanges. Anselme et
Adrian se trouverent là, et furent
bien estonnez de voir les troubles
que Lysis avoit desja causez
dedans Sainct Clou. Mais il ne
falloit pas treuver cela estrange,
car des gens de meilleur esprit
que des villageois, se laisseroient
bien tromper, si l'on les venoit
entretenir de sens rassis, avec les
extravagances de la poësie, et il y
en auroit beaucoup qui croiroient
de bonne foy, tout ce que
l'on leur diroit du feu, de la glace,
des chaisnes, et de tant d'autres
supplices imaginaires des personnes
passionnees. Anselme demanda
à Adrian où il avoit laissé
son cousin ; il luy respondit,
qu'il estoit encore au lict, mais
qu'il s'estoit barricadé dedans sa
chambre, et que comme il s'estoit
enquis s'il vouloit aller à la messe
il luy avoit dit qu'il desiroit
prendre encore du repos, tellement
qu'il l'avoit laissé, sçachant
que le dormir luy estoit fort profitable.
Anselme fut d'avis qu'ils
allassent voir s'il se levoit, et en
cette deliberation ils s'acheminerent
à l'hostellerie, et allerent à la
porte de la chambre de Lysis. Adrian ouvrit avecque la clef,
mais le verrou estoit poussé par
dedans. Anselme parla, et pria
l'amoureux berger de le laisser
entrer. Aussi tost reconnoissant la
voix de son meilleur amy, il luy
alla ouvrir, et ayant donné le
bon jour à son cousin et à luy, il
prit ses habits pour se vestir, leur
disant pour excuse de ce qu'il estoit
si peu matinal, que de toute
la nuict il n'avoit pu fermer les
yeux, et qu'il n'avoit commencé
à sommeiller qu'au point du
jour. Voyla qui n'est pas bien
pourtant mon cousin, dit Adrian,
il n'y a plus de messe à dire, et
vous n'en entendrez pas d'aujourd'huy.
Pensez-vous que Dieu
à bien affaire des fantaisies dont
vous vous estes entretenu. Cela est
fait neantmoins ; il n'y a point de
remede : mais quoy, quand j'y
songe, si vous alliez à l'eglise,
voudriez vous que ce fust avec
cét habit de mascarade que
vous mettez-là ? Pensez vous que
l'on danse des balets ou que l'on
jouë des comedies dedans un lieu
sacré ? Ostez-le moy tout à cette
heure : je m'en vay vous en envoyer
querir un autre. Je n'en mettray
jamais d'autre que cettuy-cy,
dit Lysis, et contentez vous que
je ne desire pas comme hyer d'en
avoir un tout rouge ; et puis en se
retournant vers Anselme, il s'escria,
hé à propos, cher amy, que
n'ay-je point fait depuis que je ne
t'ay veu ? Sçaches que j'ay mis à fin
la plus belle avanture du monde,
et que je donne eschec et mat à
tous les amans de l'Europe. Hier
au soir je ne mangeay que du
rouge, et toutes mes pensees ont
esté rouges. Ne voyla-t'il pas l'effect
de mes vanteries que tu as
entenduës ? C'est assez d'avoir
monstré une fois, que j'avois l'invention
de faire cecy ; desormais je
mangeray de tout, et ne seray plus
si difficile en couleur. Il me suffira
de porter tousjours sur moy
quelque petit ruban rouge, pour
me souvenir de Charite. Mais
quand j'y songe que ce sera icy
un ample suject d'exercer la plume
de celuy qui écrira mon histoire !
Où est-ce qu'il eust pû
trouver une plus belle matiere ?
Ne sera ce pas là que son discours
aura des enrichissemens qui ne se
verront point dans les autres livres ?
Ayant achevé ce discours il
envoya acheter des cordons rouges,
chez un mercier, et en attacha
ses souliers, au lieu des verds
qu'il avoit jettez, et se voyant
tout habillé, il demanda à Anselme
s'il vouloit venir avec luy aux
champs, et qu'il s'en alloit y mener
paistre son troupeau. Ne bougez
s'il vous plaist, dit Adrian, disnons
un peu je vous prie ; au reste
vous estes bien loin de vostre
conte, il n'y a plus icy de troupeau
pour vous : je l'ay vendu au
maistre de ceans qui fait tout
tuer, et possible en mangerez
vous vostre part. Lysis regarda alors
dans la cour. Il vit un homme
qui esgorgeoit une de ses brebis,
ce qui le mit en une colere si grande,
qu'il s'escria aussi tost. Ha !
Cruel cousin, que t'ay-je fait pour
me traiter ainsi ? Tu as vendu mon
cher troupeau à ces barbares, et voyla qu'ils le massacrent. Ha ! Innocentes
brebis, vous ne serez
plus les tesmoins de mes amours.
Helas ! Je me plaisois tant en vostre
compagnie. Encore me consolerois-je
si l'on vous faisoit
mourir pour un beau suject, et si
l'on vous immoloit devant l'autel
de quelque dieu. C'est la pire
chose qui vous devoit arriver, et
l'on vous devoit reserver pour
un sacrifice. Vous eussiez eu au
moins cét honneur de mourir
dedans quelque superbe temple,
au lieu que vous mourez sur
du fumier, dedans une vilaine
cour. Ha, boucher ! Ha bourreau !
Arreste la fureur de ton glaive.
Laisse m'en quelqu'une pour me
consoler. Ha ! Je voy bien que tu
ne fus jamais berger, ny que jamais
tu ne leus les apophtegmes
d'Erasme, ou il est escrit qu'il faut
que le bon pasteur tonde ses brebis,
et non pas qu'il les escorche.
Ha ! Pauvres innocentes, que n'ay-je
icy une chalemie pour chanter
sur vostre mort, des vers elegiaques
et lugubres ? Cessez de vous
plaindre, dit Anselme, en le tirant
à part : il ne se faut pas tant
affliger pour la mort des bestes.
Nous ne sommes pas disciples de
Pythagore, et nous ne croyons
pas comme luy que l'ame de nostre
grand pere soit dans le corps
d'un veau. Pourquoy est ce que
les bergers eslevent des moutons
si ce n'est pour les vendre ?
Nous en aurons d'autres au lieu
de ceux-cy, et quand nous n'en
aurions point, est-ce un prodige
de voir un berger sans troupeau ?
C'est assez qu'il en ait eu autrefois.
Un seigneur qui a eu une
compagnie de soldats sous sa
conduite, ne laisse pas d'estre appellé
le capitaine, avec beaucoup
d'honneur, encore que les troupes
soient licentiees, pour ce que
l'on sçait qu'il s'est monstré capable
de l'estre. Vous avez raison, reprit
Lysis, et quand j'y songe, je
vous vy hier aux champs que
vous n'aviez point de troupeau,
et je ne laissois pas de vous appeller
berger. J'ay tousjours creu
que vous l'estiez, car vous parlez
avec une accortise qui n'est commune
qu'à nous. Anselme ne luy
voulant pas complaire alors, luy
dit, vous vous estes trompé en
m'appellant berger, car je ne le
suis point, et n'y a point de gens
d'honneur en ce pays-cy qui le
soient, si ce n'est vous. Je ne desire
pas que vous m'appelliez autrement
qu'Anselme, et pour
mes qualitez, je n'en ay point
que je cherisse tant que celle de
vostre amy et serviteur. N'avez
vous pas veu qu'il n'y a que des
gens rustiques qui gardent les
moutons icy allentour ? Je vous
l'acorde, courtois Anselme, dit
Lysis, mais mon dessein seroit de
remettre en sa splendeur cette
heureuse condition, et de faire
que les personnes nobles et riches
ne desdaignassent point
d'en estre, afin que l'on ne s'amusast
plus ny a plaider ny à faire la
guerre, et que l'on ne parlast plus
que de faire l'amour. Ne me voudriez vous pas bien seconder en
cela ? Quand l'on nous verra
deux d'une mesme opinion, chacun
ne nous imitera t'il pas ? Parlons
un peu de cecy maintenant,
que l'heure est propice, et qu'Adrian
est allé là bas voir si le disné
s'apreste. Pour ne vous rien
celer, reprit Anselme, aprenez
que l'on seroit tres mal receu de
faire le berger en un lieu si proche
de Paris comme cettuy cy, où
tous les parisiens viennent d'ordinaire.
Nous ne sommes pas assez
loin de l'ambition et de l'avarice
pour mener une si innocente
vie. Sans cela je croy que je me
rangerois de vostre costé. Y a t'il
tant de chose à faire ? Dit Lysis ;
pour nous sauver de la peine que
nous aurions à faire prendre à un
peuple de nouvelles coustumes,
allons nous en à un lieu où celles
que nous voulons suivre soient
desja suivies. Il y a tant de païs au
monde ou l'on vit à la pastorale.
Allons en Arcadie, gentil Anselme,
c'est une contree fort cherie des
dieux : ils y habitent d'ordinaire
avecque les hommes. Il nous
faudroit mettre sur mer pour y
aller, repartit Anselme, je n'ayme
à voir les navires que du port. Je
ne me veux pas mettre en un lieu
d'où l'on ne peut pas sortir quand
l'on veut, ny monter sur un cheval
que l'on conduit par la
queuë. Quand l'on est là, l'on a
beau dire je tremble, je m'espouvante,
je tire du coeur, je m'en veux
retourner à nostre maison, personne
ne vous escoute, ou bien
l'on se moque de vous. Allons
nous en donc, reprit Lysis, dedans
les plaines de Leon, le long du
fleuve Ezla, où le disgratié Sirene
a tant jetté de larmes. Il y a encore
trop loin, dit Anselme, et
puis nous ne nous accorderions
pas bien à l'humeur arrogante
des espagnols. Vous voulez donc
demeurer en France ? Dit Lysis, hé
bien, il n'y a chose qui ne se fasse :
je sçay beaucoup de provinces
où il y a de braves bergers. Je leu
dernierement un livre qu'on appelle
les bergeries de Vesper, où
sont descrites les amours de quelques
bergers de Touraine. Irons-nous
en ce pays là ? On dit que c'est
le jardin de la France. Toutefois je
vous diray, ces bergers-cy dont j'ay
veu l'histoire, vivent un peu trop
grossierement pour nous. Il n'y a
rien à loüer en eux, sinon qu'ils
aiment fidellement. à quoy ay-je
songé jusqu'à cette heure ? Gardé-je
le meilleur pour la fin ? C'est
au pays de Forest qu'il faut aller,
aupres de l'antienne ville de Lyon,
du costé du soleil couchant.
Nous trouverons là le druyde
Adamas, qui retranche beaucoup
de sa gravité, pour bien recevoir
les estrangers. Nous verrons
Celadon, Silvandre et Lycidas,
et Astree, Diane et Phillis. Je
vous laisse à penser combien nous
plaira leur conversation, puis que
seulement le recit de leurs histoires
est si beau, qu'en le lisant je
jette souvent des larmes de joye.
Mais que j'espere bien de refuter
les raisons de l'inconstant Hylas, et de disputer contre luy avec
plus d'ardeur que Silvandre ! Que
s'il ne se confesse vaincu par mes
paroles, je vous jure que je ne me
pourray tenir d'en venir aux
coups de poing : car je ne sçaurois
plus souffrir que ce petit fripon
se moque de la fidelité de Thyrcis.
Au reste je ne paroistray point
là comme estranger, car je sçay
toutes les affaires qui s'y sont passees
depuis long-temps, et les
bergers n'auront que faire de me
conter leurs amours. Il y a plus de
trois ans que je m'imaginois mesme
estre desja parmy eux, car j'estois
d'une compagnie où les garçons et les filles
prenoient tous des
noms du livre d'Astree, et nostre entretien
estoit une pastorale perpetuelle,
tellement que je puis dire
que c'est là que j'ay esté à l'echole
pour aprendre à estre berger.
Anselme escoutant ce discours
eut bien de la peine à s'empescher
de rire, et il ne se pût tenir
de respondre à Lysis, je veux bien
aller en Forests ; je sçay bien que
le sejour en est tres agreable, et
je ne doute point que nous n'y
trouvions quantité de bergers et
de bergeres, mais pour ceux que
vous nommez, il est tout certain
que nous ne les y rencontrerons
pas. Ils vivoient du temps du
Roy Meroüee ; regardez combien
il y peut avoir qu'ils sont
morts. Comment dites vous cela,
reprit Lysis, est-ce par moquerie
ou par faute de jugement ?
L'autheur des bergeries de Forests
n'adresse-t'il pas une epistre
au commencement de son premier
livre à la bergere Astree, et
dans le second une autre au
berger Celadon ? Ne leur parle-t'il
pas comme à des personnes
qui sont encore en vie ? Outre cela
ne voyez vous pas que leur histoire
n'a point encore de fin ?
Celadon n'est pas rentré aux
bonnes graces de sa maistresse ;
il fait encore le personnage
d'Alexis dans le quatriesme et
dernier livre de celuy qui a commencé
de mettre ses avantures
par escrit : car pource qui est dans
les livres que d'autres autheurs
ont desja faits en suite, ou qu'ils
pourront faire desormais, comme
s'ils venoient de la part du
vray historiographe de Lignon,
je ne suis pas oblige de les croire.
Je pense que si Celadon avoit espousé
Astree, ou qu'il fust mort ainsi
que vous dites, l'autheur de son
histoire en auroit parlé, et c'est en
cela que ma croyance demeurera
tousjours ferme.
Il faut croire qu'Anselme eust
eu tort s'il eust tasché d'oster à
Lysis, une opinion si rare et si excellente
comme celle qu'il avoit ;
aussi n'y fit-il aucun effort, et il l'y
laissa pour s'en donner plus de
plaisir, luy asseurant que toutes
les choses qu'il luy disoit, ne faisoient
que le confirmer au desir
qu'il avoit d'estre berger comme
luy, mais qu'une chose luy
troubloit l'esprit merveilleusement,
c'estoit que s'ils vouloient
aller en Forests, il faudroit quiter
le sejour de la belle Charite, sans laquelle Lysis ne pouvoit vivre.
Il respondit qu'il avoit bien tousjours
songé à cela, mais qu'il
esperoit que dés la premiere fois
qu'il pourroit parler à elle, il useroit
d'un propos si charmant,
qu'elle s'acorderoit à venir avec
eux se faire bergere. Anselme dit
qu'il trouvoit cela fort bien, si
cela se pouvoit faire, et là dessus
Adrian s'en vint avecque des valets
à sa suitte, qui aportoient à
disné. Il dit à Lysis qu'il vouloit
vistement prendre son repas
pour le remener à Paris, et que
tout alloit en desordre à sa maison,
lors qu'il n'y estoit point,
pource que sa femme n'estoit pas
bonne mesnagere ; que les garçons
de sa boutique s'entendoient
avec la servante, et qu'elle leur
donneroit la clef de la cave, afin d'aller boire son vin ; et que quand
elle ne la donneroit pas, ils s'avalleroient
jusqu'au milieu du puits,
et passeroient par une petite fenestre
qui estoit là, pour aller visiter
ses tonneaux. Lysis respondit
qu'il n'avoit que faire de tout
cela ; qu'il s'en allast s'il vouloit ;
que pour luy il ne vouloit plus
vivre sous sa conduite, et qu'il estoit
assez grand pour n'avoir n'y
tuteur n'y curateur. Adrian
croyant qu'il voulust demeurer
là pour continuer ses follies, luy
dit, que s'il ne s'en vouloit venir
de bon gré il l'emmeneroit par
force, qu'il trouveroit bien un
carrosse pour le mettre, et qu'il le
feroit là enfermer avec des chaisnes
et des cadenats, et que quand
ils seroient à Paris, il le mettroit
en prison à Sainct Martin, où il
seroit foüetté tous les jours, ou
bien aux petites maisons, pour
tenir compagnie aux foux que
l'on y enferme. Cela mit Lysis extrémement
en colere, et son cousin
n'y estoit pas moins, mais Anselme
apaisa tout par sa prudence,
disant en particulier à Adrian,
que comme il luy avoit desja remonstré,
l'on ne pouvoit pas
vaincre le naturel de ce jeune homme
par la rigueur, et qu'il valoit
mieux luy adherer, tellement
qu'il le conjuroit de le laisser en
sa garde un mois ou deux, et qu'il
ne luy demanderoit rien pour sa
pension. Adrian croyant qu'il estoit
necessaire pour le depayser,
qu'il fust ainsi avec quelque honneste
homme, qui luy fist voir le
monde, s'acorda à le lui laisser, puis
qu'il vouloit bien recevoir cette
importunité, et luy promit une
infinité de services en recompense.
Anselme ayant obtenu cecy se
mit à table avec eux, et il n'y eut
point de dispute pendant le disné.
Adrian dit seulement à Lysis
qu'il avoit deliberé de le laisser avec
Anselme, et luy enchargea
de luy obeyr en tout et par tout,
comme à son maistre et bienfaicteur :
il luy promit de n'y pas
manquer, et témoigna beaucoup
de joye de ce qu'il le laissoit
en une si bonne compagnie. Apres
le repas ce marchand monta
à cheval, et ayant pris congé
d'eux, s'en retourna à Paris. Il esperoit
que le bon esprit d'Anselme serviroit beaucoup à corriger
celuy de Lysis, et il dit à tous
ses parens qu'ils en auroient desormais
plus de contentement
que par le passé. Toutefois Anselme
emporté par les fougues de la
jeunesse, qui n'ayme qu'à passer
son temps joyeusement, n'avoit
pas envie de s'employer si tost à
luy oster ses fantaisies, et accusoit
en soy mesme Adrian d'une
grande injustice, de vouloir priver
le monde du plus excellent
fou qui fut jamais, croyant que s'il
l'eust remis en son bon sens, l'on
eust esté bien fondé à le faire adjourner
pour luy rendre sa folie.
Il s'en vouloit donner du plaisir
tandis qu'il seroit aux champs, estant
assez riche pour faire la
despence de sa nourriture, et
comme nostre contentement
n'est jamais parfait si nos amis ne
sçavent que nous le recevons et
n'y participent, il s'estoit resolu
de faire voir à tous les siens ce
gentil personnage, quand il le
treuveroit à propos, luy ayant donc
fait quitter l'hostellerie, il luy fit
passer beaucoup de ruës, pour le
mener à sa maison. Ils furent rencontrez
de quelques-uns, qui
sçavoient ce qui estoit arrivé à
ces paysans, qui avoient tant
craint la fin du monde. Ils virent
bien que Lysis estoit celuy
qui en avoit esté cause. Ses
habits extraordinaires que l'on
leur avoit figurez le faisoient
assez reconnoistre. La nouveauté
de ce vestement et de
son marcher compassé, attiroit
à le suivre, tous les bourgeois
de Sainct Clou, qui estoient alors
dans les ruës. Ceux qui
l'avoient des-ja veu couroient
tant qu'ils pouvoient encore
plus loin, et le devançoient
pour le voir passer derechef.
Les petits enfans s'amassoient
par troupes, et alloient apres
sa queuë, criant comme ceux
de Paris, quand ils voyent des
mascarades. Anselme ne les
pouvoit faire taire, et ce n'estoit
pas comme le jour precedent,
qu'ils n'estoient suivis
de personne, pource que c'estoit
un jour ouvrable. Ceste
canaille malicieuse, jettoit des
pierres à Lysis, si bien qu'ayant
esté frappé d'une, par le milieu
du dos, il n'en put endurer davantage, et se retournant
le chapeau à la main vers
ceux qui le suivoient, il leur
dict, messieurs, cessez de me
reconduire, ma foy vous ne
passerez pas plus loin : trefve
de compliment, je vous supplie ;
je tien la faveur pour receuë.
Ces paroles estonnerent les
grands et les petits, qui n'avoient
pas meilleur esprit les
uns que les autres, et avecque
les menaces qu'Anselme leur
fit en mesme temps, cela fut
assez capable de les faire retirer.
Anselme admira cette
naïfveté de Lysis, et c'estoit là
possible une des meilleures
choses qu'il luy eust ouy dire.
Estans arrivez à sa maison il
luy donna une chambre fort
gentille, et luy ayant laissé
quantité de livres, le pria de
passer l'apresdisnee à lire, cependant qu'il iroit visiter de
certaines personnes chez lesquelles
il ne le vouloit pas mener.
Lysis fut quelque temps
à fueilleter les livres
qu'Anselme luy avoit
baillez, mais enfin s'imaginant
qu'il n'y avoit point de pensees
qui vallussent les siennes, il ne se
voulut plus laisser entretenir que
par elles, et s'en alla promener
dans le jardin parmy ses resveries.
Aussi n'avoit-il rien treuvé
que des livres qui ne luy plaisoient
pas, comme Senecque,
Plutarque, Du Vair, Montagne et
Charon, qui ne parlent point en
roman. Il asseuroit que tout cela
ne valoit rien, et qu'il n'y avoit
que le seul Plutarque qu'il aymoit
un peu, à cause qu'il disoit
que Romulus avoit esté berger en
sa jeunesse. Apres avoir esté dans
le jardin pour le moins deux heures
il luy prit envie de sortir, encore
qu'Anselme l'eust prié de
n'en rien faire. Il trouva une petite
porte dont la serrure n'estoit
gueres bonne, si bien qu'il l'ouvrit
aisement avec un cousteau.
Il se vit dans une petite ruë, où il
n'eut pas fait vingt pas qu'il aperçeut
cette tant belle Charite,
source de ses desirs, qui s'en revenoit
toute seule d'une maison où
Angelique l'avoit onvoyee faire
quelque message. Bien que cette
rencontre luy donnast de l'emotion,
il ne se monstra pas timide,
et voulut aller au devant d'elle,
plustost que de l'atendre afin de
l'acoster. Mais tout aussi tost un
gros pitault qui se tenoit sous une
porte comme en embuscade, se
vint jetter sur elle, en luy disant,
ha ! Je te tien Catherine, il faut
que tu me payes le baiser que tu
me dois d'hier au soir, quand
nous joüames au gaige touché.
Lysis la voyant tombee entre les
mains d'une personne si indigne
d'elle, courut le plus fort qu'il luy
fut possible pour la deffendre,
mais auparavant qu'il fust aupres
d'elle, elle avoit desja esté baisee
plus de dix fois, malgré qu'elle en
eust, ce qui le mit en telle fureur
qu'ayant levé un baston qu'il tenoit, il le deschargea sur les oreilles
du paysan en s'escriant ; comment
vilain satyre, qui vous a fait
si hardy de prophaner le corail
de cette belle bouche ? Allez faire
l'amour aux chevres, puant bouquin.
Le pitault se sentant fraper
laissa aller Charite, et se jettant
au collet de Lysis, il luy prit
son baston, dont il luy mesura les
costes de telle sorte, qu'il crut
que le plus seur estoit de mettre
son salut en la vistesse de ses jambes,
mais l'autre l'ayant poursuivy
le vint joindre, et le jetta à
terre, où il luy donna trois ou
quatre coups de pieds. Il l'eust
bien battu davantage s'il n'eust
aperceu Anselme qui venoit avecque
deux laquais apres luy, ce
qui luy donna une telle crainte,
qu'il prit la fuite. Lysis s'estant relevé
vid Anselme, et en marchant
aussi doucement que s'il eust eu
tous les os rompus, il luy alla dire ;
ha que n'estes vous venu plustost ?
Vous m'eussiez deffendu
contre un dieu chevre-pied qui
m'a pensé tuer. Il a voulu forcer
Charite, et j'ay esté pour la tirer
de ses mains, mais plutost de ses
pattes. à la verité elle s'est evadee
pendant nostre combat, mais
aussi j'ay bien eu de bons coups,
et ne l'ay rachetee qu'aux despens
de mes costez. Qu'eusse-je
fait moy seul contre luy ? Ces faunes
sont bien plus forts que les
hommes. Ils ont bien de l'avantage
en toutes choses, et quand
vos gens courroient apres cettuy-là,
ils ne le ratraperoient pas. Il
va aussi viste que ces chevaux
que l'on disoit que le vent boree
avoit engendrez. Je suis marry de
cette mauvaise avanture, dit Anselme,
mais la faute vient de
vous : vous ne deviez pas sortir, je
vous l'avois bien dit. C'est que
l'on ne sçait pas icy ce que c'est
que de bergers de vostre sorte.
Vous avez veu que tantost j'avois
mesme bien de la peine à
vous deffendre. Que si desormais
nous sortons ensemble, nous n'irons
plus qu'acompagnez. Je n'avois
pas tantost mes gens pourceque
 je ne fay pas difficulté de me
promener icy tout seul, comme à
Paris, où l'on va avec plus de gravité,
mais je voy bien qu'il fait
bon avoir tousjours de la suitte.
Au reste, dites moy, pourquoy
croyez vous que ce soit
un satyre, que celuy contre qui
vous vous estes battu ? Je l'ay
entreveu, et il me semble que
c'est un paysan aussi bien fait
qu'il y en ait en ce pays cy. Il a un
pourpoint et des chausses, et ne
sçavez vous pas que les satyres
vont tous nus ? Ha ! Que vous estes
deceu, reprit Lysis, n'avez vous
pas bien veu que c'estoit un satyre
deguisé ? Il avoit pris un habit
de paysan, afin d'entrer librement
dedans ce bourg, pour enlever
ma Charite. Pour moy j'ay bien
remarqué qu'il avoit les pieds
tout tortus, et son pourpoint estant
deboutonné, et sa chemise
ouverte, j'ay veu que sa poitrine
estoit toute veluë, et quand tout
cela ne seroit point, la laideur de
son visage le rendoit assez reconnoissable.
Bien donc, repartit Anselme,
je vous acorde que c'est un
satyre, vous l'avez mieux senty que moy. Voyons seulement si vous
estes si fort blessé. Ayant dit cela il
le remena à la maison, et ce berger
s'estant bien estendu et bien frotté,
connut que son mal n'estoit pas
si grand qu'il avoit jugé, et quand
l'on luy demandoit quel costé
luy faisoit de la douleur, il monstroit
l'espaule droite, et comme
l'on luy asseuroit que l'on n'y
voyoit point de meurtrisseure, il
disoit, je pense que c'est donc
l'autre. Pour le guerir entierement
de son mal imaginaire, Anselme
le fit frotter par tout d'un
certain unguent qui ne faisoit ny
bien ny mal, et cependant en attendant
le souper, il s'alla enfermer
dans son cabinet, où il acheva
le portraict de Charite, auquel
il avoit travaillé dès le grand matin.
Dés qu'il eut fait il s'en revint
vers Lysis, et en soupant avecque
luy, il luy dit, qu'il avoit acomply
son ouvrage. Cela luy donna tant
d'impatience, qu'il falut que son
hoste fist son repas plus court de
la moictié qu'il n'avoit accoustumé,
afin de luy monstrer une si
excellente piece. Le cabinet estant
ouvert Lysis y entra avec
autant de respect, que si c'eust
esté un temple, et Anselme luy
monstrant la planche de cuivre,
sur laquelle il avoit travaillé, nostre
passionné amant la regarda
long temps, avec une attention
extréme, mais s'escriant enfin avec
une façon estonnee, il dit, je
ne compren point cecy, Anselme,
vous me donnez un tableau
pour l'autre. Vous vous abusez,
luy respondit-il, ne vous suffit-il
pas de cette chandelle que nous
avons ? Voulez vous que je vous en
fasse encore aporter quatre, afin que vous vous connoissiez mieux à
juger de ce portraict ? Estes vous
si aveugle que vous ne remarquiez
pas que voyla le visage de
Charite, et que du Moustier mesme
ne le pourroit pas mieux tirer ?
Mais comment entendez
vous cecy, reprit Lysis, je voy là
des chaisnes, des soleils, et des
fleurs. Ce n'est pas un visage. Je
m'en vay vous faire tout remarquer
avec un seul mot, dit Anselme,
ne voyez vous pas bien que
j'ay fait tout ce que vous m'avez
recommandé, et que j'ay representé
tous les traits de la beauté
de Charite, de la mesme sorte
que vous me les avez exprimez.
Alors Lysis reconnoissant l'artifice
de ce bon peintre, commença
de remarquer par ordre toutes
les parties de ce portraict qui l'avoient
estonné, lors que de prim'abord
il les avoit regardees en
confusion. Anselme avoit fait un
petit tour de malice ingenieuse,
et suivant ce que le berger luy avoit
dit de la beauté de sa maistresse,
imitant les extravagantes
descriptions des poëtes, il avoit
depeint un visage qui au lieu
d'estre de couleur de chair, avoit
un teint blanc comme neige. Il y
avoit deux branches de corail à
l'ouverture de la bouche, et à chaque
jouë un lys et une rose croisez
l'un sur l'autre. En la place où
devoient estre les yeux on n'y
voyoit ny blanc ny prunelle. Il y
avoit deux soleils qui jettoient
des rayons parmy lesquels on remarquoit quelques flames et
quelques dards. Les sourcils estoient
noirs comme ebeyne, et
estoient faits en forme de deux
arcs où le peintre n'avoit pas
mesme oublié de mettre des poignees
par le milieu, afin que l'on
les reconnust mieux. Au dessus
estoit le front uny comme une
glace, au haut duquel un petit amour
estoit assis dedans un trosne ;
et pour embellissement de
l'ouvrage les cheveux flottoient
à l'entour de tout cecy, en differentes
sortes. Quelques-uns estoient
faits comme des chaisnes
d'or ; d'autres comme des filets
et des reseaux, et la pluspart
pendoient comme des lignes, avecque
l'hameçon au bout, fourny
d'apast pour attirer la proye.
Il y avoit quantité de coeurs qui
estoient pris à l'amorce, et entre
autres un plus gros que ses compagnons,
qui alloit justement au dessous
de la jouë gauche, tellement
qu'il sembloit qu'il servist de
pendant d'oreille à cette rare
beauté. Voyla mon coeur, s'escria
Lysis en le voyant, je le reconnoy,
ha ! Qu'il est judicieusement
placé en cét endroit ! Estant si
proche de l'oreille de Charite, il
luy contera incessamment mes
peines. Ne me suis-je pas bien
douté que vous trouveriez mon
ouvrage excellent ? Reprit Anselme,
je puis bien dire sans vanité
que mon invention est nompareille.
Jamais personne ne s'estoit
encore avisé de peindre ainsi les
beautez des visages par figure
poëtique. Cecy se doit appeller
un portraict fait par metaphore.
Que je vous embrasse, mon doux
amy, dit Lysis, apres avoir un peu
medité à par soy, il faut que j'avouë
que vous avez donné une
preuve incomparable de vostre
esprit. Il ne se pouvoit peindre
que par metaphore, ce beau visage
de Charite. Nous avions desja
bien dit que ces traits ne pouvoient
pas estre representez au
naturel ! Ha peintre plus excellent
qu'Apelle, Zeuxis, Protogene,
et Parrhasius, je ne tien plus
ce visage pour un monstre comme
je faisois tantost, je le tien
pour une chose fort raisonnable,
et fort pleine d'artifice.
Le contentement de Lysis se
monstra par une infinité de semblables
paroles, et il resolut de
garder toute sa vie ce beau portraict.
Anselme le mit dans une
boëte, de peur qu'il ne fust gasté,
mais ce ne fust pas sans recevoir
beaucoup de remercimens de la
peine qu'il avoit prise. Comme il
avoit beaucoup de considerations
sur l'invention qu'il avoit
trouvee, il dit à Lysis que de mesme
qu'il avoit peint metaphoriquement
le visage de la belle
Charite, ainsi l'on pourroit peindre
celuy de quelque laide fille.
Que l'on luy feroit une perruque
de serpens comme à Megere, ou si
l'on luy faisoit des cheveux, ils seroient
gros et herissez comme
une hure de sanglier, et ils n'enchaisneroient
rien que des poux et
des lentes ; que ses yeux seroient
comme deux pruneaux lavez,
qu'autour il y auroit de la glux
ou les mouches seroient atrapees
en volant, et que la bouche ressembleroit aux fermoirs d'une escarcelle,
et tout le teint seroit en forme
de cuir de botte plissé, et ainsi
du reste, comme les bons esprits se
pourroient aviser. Lysis crut que
cela seroit fort gentil, et neantmoins
il ne l'aprouva que par un
petit sousris, par ce qu'il estoit si
ravy d'avoir le portraict de Charite,
qu'il ne songeoit à autre chose.
Quand l'heure de se coucher
fut venuë, l'on luy donna une petite
chambre pour luy seul, car il
le voulut ainsi. Il s'y enferma, et se
mit au lict, mais il ne dormit pas
de long-temps. Il avoit une grosse
chandelle qu'il avoit laissé allumee,
afin de s'amuser à considerer son
tableau, et à peine s'imagineroit-on
combien de loüanges
il donna encore au peintre,
dont l'invention luy sembloit
toute divine. Il songeoit en
soy-mesme que comme l'on avoit
appellé la poësie une peinture
parlante, on avoit aussi appellé
la peinture une poësie muette,
et il luy estoit avis qu'en ce
qu'il voyoit, la peinture et la poësie
se rencontroient et parloient
mesmes toutes deux en termes
clairs et intelligibles aux bons esprits.
Anselme ayant sçeu qu'il n'esteignoit
point sa chandelle, en
estoit en grand soucy, car il avoit
peur qu'il ne mist le feu quelque
part. Mais il n'estoit pas si fou que
cela, bien qu'il le fust beaucoup,
et hormis l'extravagance qu'il faisoit
paroistre, en s'imaginant que
toutes les fables poëtiques estoient
des choses veritables, et
qu'il falloit vivre de la sorte, que
les heros des romans, il se faisoit
paroistre assez raisonnable, et avoit
assez de jugement de reste
pour sçavoir ce qui luy pouvoit
nuire ou profiter. Toutesfois les
gens de la maison eurent charge
de prendre garde à ce qui arriveroit,
et enfin sa lumiere estant
faillie, chacun dormit en repos, et
luy aussi.
Le matin venu il se leva et alla
voir son hoste qui commençoit
de s'habiller. Anselme l'entretenoit
de quelques propos à bastons
rompus, sur les divers effets
de l'amour, lors qu'il vid entrer
dans sa cour un gentilhomme
de ses amis appellé Montenor.
Il s'en alla vistement le recevoir,
et fut à luy comme il descendoit
encore de cheval. Il le fit
entrer dans la salle, luy témoignant
la joye qu'il ressentoit de ce
qu'il avoit pris la peine de venir
chez luy. Montenor luy dit qu'il
estoit party de bonne heure de
Paris, pour deux raisons ; l'une
pour venir à la fraischeur, et l'autre
qui estoit la plus puissante
pour avoir plustost le moyen de
le treuver, ce qui estoit une chose
pour laquelle il avoit eu de
l'impatience.
Sur ces entrefaites Lysis voulant
sçavoir qui estoit arrivé
de nouveau, entra au lieu où ils
estoient, et salüa la compagnie
fort courtoisement. Montenor
fut bien estonné de sa façon et de
son habit, mais il n'osa pas parler
de luy à Anselme, à cause qu'il estoit
trop proche, et qui plus est il
alloit entrer en un discours si important
qu'il ne le pouvoit quiter. Anselme luy avoit dit qu'il
reconnoissoit bien qu'outre le
desir de le voir, il y avoit quelque
particuliere occasion qui l'avoit
poussé à venir chez luy, tellement
qu'il fut contraint de luy descouvrir
en ces termes ce qu'il avoit
sur le coeur. Il faut que je vous
confesse, luy dit-il, que je vien icy
en partie à cause d'une personne
affligee dont il faut avoir de la
compassion, ou ne la pas ouyr
plaindre. Pour ne vous faire
point languir en atente, c'est de
Genevre que je parle. Jettez les
yeux sur la violence de l'affection
qu'elle a tousjours euë pour
vous, et vous jugerez que ne pouvant
rien produire qui ne luy
soit semblable, les ennuis qu'elle
luy cause pour se voir abandonnee,
doivent estre extrémes.
L'on dit qu'en amour la separation
des corps n'est point veritablement
absence, veu qu'à toute
heure l'on se visite de pensee,
mais que si un amant s'absente
en effect, c'est lors que ses volontez
et ses inclinations s'eloignent
de l'object où elles se devoient
attacher. Genevre esprouve bien
cecy, et encore que vous ne soyez
aujourd'huy qu'à trois lieuës d'elle,
elle a plus à souffrir que quand
vous estiez autrefois en Touraine
ou en Bretagne : car alors elle
estoit asseuree que si la nuict elle
songeoit à vous en dormant, vous
ne songiez pas moins à elle, et
qu'ainsi il sembloit que vos esprits
destachez du corps, fissent
chacun la moictié du chemin
pour s'aller entrevoir. Mais maintenant
qu'elle sçait que vous l'avez
oubliee, qui la veut consoler
la desespere, et elle a tant de maux
que pour aprendre à mourir, il ne
faut qu'en souffrir de semblables.
Cela m'a si fort touché que je luy
ay promis de vous venir representer
une partie de ses douleurs,
afin de vous attirer à l'aller voir,
pour entendre le reste de sa bouche.
Je ne doute plus des artifices
de Genevre, dit Anselme, il faut
bien qu'ils soient grands, puis
qu'ils vous ont aussi pû vaincre.
Toutesfois je suis marry qu'elle
ait employé une personne si sage
que vous en une si sotte affaire.
Je ne plaindray point ma peine
pourveu que je flechisse vostre
courage, reprit Montenor, mais
quoy, voulez vous dire que Genevre
ne vous peut accuser d'infidelité,
et que ce que vous engagez
ailleurs, ne fut jamais à elle ?
Si je ne sçavois que ce qu'elle regrette
a esté sien autrefois, et
qu'elle à droit de le redemander,
je ne serois pas si mal apris que
de vous venir parler d'une chose
qui seroit aussi honteuse pour
elle que pour moy. Je sçay bien
que si je disois que je n'ay jamais
aymé Genevre, dit Anselme, les
pierres mesme de sa maison me
convaincroient de mensonge, et
qu'il ne seroit pas de besoin qu'elles
parlassent pour reciter les
choses qu'elles m'ont ouy dire,
veu que l'on y trouvera encore
en beaucoup de lieux des chiffres
que j'y ay tracez durant ma
resverie amoureuse. Les lettres et
les chansons que le cabinet de
Charite garde, seroient aussi de
suffisans tesmoins contre moy. Mais, monsieur, qu'est-ce que
vous voudriez inferer par là.
Pource que j'ay esté long-temps
exposé aux flots d'une mer orageuse,
faut-il que j'y retourne encore,
et que j'y demeure jusques à
ce que le naufrage s'en ensuive ?
Ne me parlez plus de l'amour de
ces filles qui sont si volages, qu'une
seule d'entre elles ne sçauroit
demeurer constante, si ce n'est au
desir de changer à toute heure. Il
ne se faut pas si fort engager en
les aymant, que l'on ne conserve
la meilleure partie de sa liberté,
pour servir d'antidote au mal
que leur legereté nous peut
donner. Il semble à vous ouyr
parler, dit Montenor, que vous
soyez tout metamorphosé, et
que vous ne soyez plus des sujets
de la deesse de Cypre comme autrefois,
car ce sont deux choses
incompatibles que la franchise
et l'amour. Il faut qu'il soit maistre
absolu par tout où il est ; la
raison luy cede, la volonté luy obeyt,
les inclinations se changent
pour luy, et l'on ne le sçauroit servir
à moictié. Mais encore que ce
dieu ait ce pouvoir il ne faut pas
tascher de le fuyr : l'on sçait bien
que si l'amour est un venin, c'est
un venin savoureux ; si c'est un ennuy,
il est desirable, si c'est une
mort, elle est pacifique, et si c'est
une prison, elle ne manque que
de liberté, et la misere ny regne
pas comme dans les autres. Une
personne qui n'ayme rien à l'âge
ou vous estes, est comme une
mer morte, où si un vaisseau ne
peut faire naufrage, aussi ne peut
il atteindre au port, et si vous ne
pouvez rien perdre à n'aymer
point, aussi ne pouvez vous acquerir
de bonne fortune. Vous
voyant un esprit si beau comme vous
avez, sans le vouloir enflamer d'amour,
je m'imaginerois treuver
un flambeau de tresbelle cire,
mais n'avoir point de feu pour
l'allumer, tellement qu'à faute
de cela l'on demeureroit en tenebres.
Tout cecy seroit bon, repartit
Anselme, si je n'avois point esprouvé
que l'amour n'est qu'un
mal fardé des couleurs du bien.
Les peines sont bien plus asseurees
que les plaisirs, pour celuy
qui vit sous sa conduite, et bien
qu'il y en ait plusieurs qui se plaisent
à gouster de ses fruicts, c'est
une viande dont il ne faut guere
taster pour la treuver bonne. Il y
a une sentence aussi veritable
que vieille, qui dit qu'il ny a que
deux jours heureux en mariage,
le jour des nopces et celuy de la
mort de la femme ; or il faut croire
que depuis que cecy a esté prononcé
les choses se sont plustost
renduës pires que meilleures, et je
ne voudrois pas mesme asseurer
que le jour que l'on se marie fust
agreable. En effect la femme est
un danger domestique, et sous
une beauté humaine, elle cache
souvent une beste farouche, tellement
que quelques sages ont
douté s'ils la devoient mettre entre
les hommes et les brutes.
Mais tu ne dis pas aussi (s'escria
alors Lysis, se mettant de la partie)
que quelques autres philosophes
plus doctes que les tiens,
ont crû qu'il la falloit mettre
entre les hommes et les anges, comme participant de l'une et de
l'autre nature. Hé ! Qui eust pensé
que tu eusses esté ennemy de
la chose la plus aymable qui soit
au monde ? Ha mon hoste, que tu
m'as bien abusé par faux semblant !
Que tu n'és guere propre
à faire profession de bergerie
comme tu avois deliberé avecque
moy ! Ou est-ce que tu as jamais
veu des bergers qui blasphemassent
contre l'amour et
les femmes ? Ha sauvage ! Ha
mysogame ! Ha insensible ! Voudrois-tu
que le genre humain
perist, et qu'il n'y eust plus personne
icy bas pour faire des offrandes
et des sacrifices aux immortels ?
Ou bien si tu as envie
que l'on produise des enfans,
veux-tu que ce ne soit qu'en jettant
des pierres par dessus sa teste
comme faisoient Deucalion et
Pyrrha, sans s'accoupler ? Si tu és
d'une telle humeur, je te quitte,
ç'a mon bagage, je ne veux plus
demeurer avec une personne
maudite des hommes et des Dieux.
Lysis tenoit ce discours avec
beaucoup de tesmoignages de
colere, et Anselme connoissant
qu'il avoit quelque raison
de le blasmer de ce qu'il avoit
dit, reprit ainsi la parole. Ne vous
faschez point, mon cher amy,
sçachez que je ne blasme pas toutes
les femmes. Ce n'est qu'avec
cette genevre dont nous parlons
que je craindrois que le mariage
me fust nuisible. Mais c'est
le contraire de ce que je dy, repartit
Montenor, vous estes obligé
d'aymer Genevre, et de fuyr
les autres. Respondez la dessus,
mon amy, dit Lysis à Anselme,
ce chevalier semble avoir raison. Vous
ne serez jamais digne
d'entrer au temple d'Astree, si
vous n'avez gardé la fidelité à
vostre maistresse. J'ay long-temps escouté vostre
dispute, mais je n'y entendray rien si vous
ne m'aprenez vostre histoire, et
ne me contez chacun vos raisons.
Regardez, ne voulez vous
pas suivre les loix pastorales, et
prendre un berger pour arbitre
de vostre differend sans aller despencer
vostre argent avec les
praticiens de ce pays ? Ainsi Silvandre
jugea le procez intervenu
entre Laonice et Tyrcis, et
Leonide celuy de Celidee, de
Thamyre et de Calidon, et celuy
d'Adraste et de Doris ; et Diane
celuy de Phillis et de Silvandre.
C'a tousjours esté la coustume de
prendre le juge que l'oracle a esleu,
ou le premier que l'on a rencontré
à propos, à fin que les
querelles ne durent gueres entre
les bergers qui doivent vivre en
toute tranquilité ! N'est-ce pas
donc bien avisé de me prendre
pour decider vostre affaire ? Ne
suis-je pas juge competant en
cette partie ? Je ne vous recuse
pas (dit Anselme en riant de cette
belle invention) et il ne tiendra
qu'à monsieur que vous ne
faciez cét office. Pour moy, respondit
Montenor, je croy que
celle pour qui je parle à si bonne
cause, que je ne fein point de
m'en rapporter à qui que ce soit.
Voyla qui va bien, reprit Lysis,
mais le pis que j'y voye, c'est que nous ne sommes pas icy au milieu
des champs, et il semble qu'il
y faille estre, car tous les procez
qui sont dans l'astree y ont esté
jugez. Voulez vous que nous y
allions ; il se peut faire que les
sentences ne sont pas valables, si
le juge qui les donne n'est assis
sur une pierre à l'ombre de quelque
orme. Ne sortons point d'icy,
mon juge, dit Anselme, mettez
vous dans cette chaire au devant
de la table. Vous voyez qu'à
la cheminee qui sera derriere
vous, il y a un tableau où est representé
un paysage, vous serez à
l'ombre des arbres qui y sont ; cela
ne suffit il pas ? Je pense qu'Anselme
à raison, repliqua Lysis, et
il faut croire mesme que nostre
siege de justice est par tout ou
nous nous trouvons, puis que
nous n'en avons point d'arresté.
En disant cecy il s'assit au lieu
que l'on luy avoit monstré, et posant
ses mains sur les bras de la
chaire se tint en une gravité de
magistrat. Anselme remonstra à
Montenor, que puis qu'il s'estoit
declaré advocat de sa partie, il
devoit agir pour elle, et parler le
premier devant le juge pour faire
sa demande et sa plainte. Luy
qui ne sçavoit encore si Lysis estoit
fou, ou s'il faisoit le plaisant,
ne laissa pas de se resoudre à parler,
pour ce qu'aussi bien falloit il
qu'il taschast de persuader à Anselme
qu'il ne devoit pas quitter
l'amour de Genevre. Estant
donc alors tout debout à un costé
de la table, tandis que sa partie
estoit de mesme à l'autre, il
commença ainsi sa harangue.
Si j'avois à parler devant des
barbares, je craindrois que la justice
ne me fust point gardee,
mais puis que celuy mesme de
qui je me plains à tousjours tesmoigné
qu'il n'avoit point un
coeur farouche, je me dois asseurer
qu'il se condamnera soy-mesme,
quand je luy auray desduit
mes raisons. C'est à vous que j'ay
affaire Anselme, je vien icy vous
sommer d'accomplir les promesses
que vous avez faites à Genevre
de l'aymer tousjours. Autrefois
un mesme flambeau avoit allumé
vos coeurs, et vous disiez
que vos jours estoient filez par
un mesme fuseau, et qu'une seule
ame guidoit vos souhaits et vos
pensees. En cecy je ne veux d'autre
tesmoin que vous, contre
vous mesme, et nous en sommes
desja tombez d'accord. Mais dites
moy seulement, puis que
vous l'avez autrefois jugé digne
de vostre affection, pourquoy ne
l'est-elle pas encore ? Est ce que
sa beauté est diminuee ? Chacun
sçait qu'elle va tousjours
en augmentant, et que si l'on
l'estimoit au temps que vous
en devinstes passionné, on l'admire
aujourd'huy. Si Genevre
parle, elle charme nos oreilles
par la douceur de sa voix, si elle se
taist, elle se fait admirer par sa
gravité, si elle rit elle a je ne sçay
quel atraict qui toucheroit les
plus sauvages esprits, si elle marche
elle a une majesté qui nous
estonne, si l'on est avec elle, l'on
se croid aussi heureux que si l'on
estoit avecque Diane, Venus, les
Graces et tant d'autres deesses, que l'antiquité a adorees, et si elle
s'en va, elle emporte avec elle
le coeur et les yeux de l'assistance.
Tous ceux qui la connoissent le
confesseront, mais quand cela ne
seroit point, et que ses attraits ne
seroient plus ce qu'ils ont esté,
devriez vous cesser de l'aymer
puis que vos sermens vous y obligent ?
Si elle avoit failly de sa
part, cela seroit suffisant pour
vous desgager, mais il n'y a rien à
dire contre elle : maintenant elle
vous rapelle encore avec la mesme
affection quelle vous a tousjours
monstree, et le premier
moment que vous serez avec
elle, luy fera oublier toutes vos
fautes. Que l'on prenne garde s'il
s'est veu jamais une semblable
bonté, et si une telle maistresse
n'est pas bien digne d'estre eternellement
aymee.
Montenor n'en dist pas davantage,
si bien qu'il finist lors
que Lysis croyoit qu'il ne fust
encore qu'au commencement
de sa harangue. Aussi n'entendoit
il rien à cette façon de plaider
que l'on luy vouloit faire observer,
n'ayant jamais guere leu les
livres de bergeries, ausquels il
ne songeoit seulement pas. Toutefois
le juge avec un petit sousris,
dit, vrayment il a bien harangué, encore
qu'il ait esté succinct :
les plus prolixes advocats
ne sont pas les meilleurs ; et vous
Anselme, que direz vous contre
luy ? Là, commencez, et je vous
jure par l'espee et les balances de
la deesse Themis (chose qu'à
la verité je devois avoir faite auparavant
que de vous avoir ouys
ny l'un ny l'autre) que je vous
rendray justice en cecy de la mesme
sorte que je voudrois que
l'on me la rendist en pareil cas, et
que je vous mesureray de la mesme
mesure que je voudrois estre
mesuré. Anselme luy ayant dit
qu'il n'en doutoit point, commença
à tousser et à cracher un
bon coup pour se preparer à plaider
sa cause, qu'il avoit envie de
faire longue, tant pour se donner
plus de plaisir de son juge, que
pour monstrer en effect à Montenor
que ce n'estoit point à tort
qu'il avoit cessé d'aimer Genevre.
Or ce fut ainsi qu'il parla.
Je ne m'ayderay point d'une
longue preface pour captiver vostre
bien veillance, mon juge, je
ne vous veux pas jetter de la poussiere
aux yeux, comme dit le proverbe,
de peur que vous ne voyez
la verité, car il m'importe qu'elle
vous soit connuë, et c'est elle qui
parlera pour moy. Pour respondre
donc à l'advocat de mon adverse
partie qui me demande
premierement, si je croy que la
beauté de Genevre soit diminuee,
je dy que c'est une chose
inutile, helas à qui le demande t'il ?
Je ne l'ay tousjours trouvee que
trop belle ! Et je ne nie point
qu'elle n'ait encore maintenant
en son visage autant d'atraicts
que jamais elle eust, mais qu'elle
en ait de semblables en son humeur
et en son esprit, c'est ce que
je n'avouë pas. Quant à la fidelité
que l'on dit qu'elle m'a gardee, je
donneray des preuves qui tesmoigneront
le contraire, et pour
esclarcir tout cecy à mon juge, et à vous mesme, Montenor, qui avez
pris la charge de parler contre
moy, je m'en vay raconter
sommairement l'histoire de mes
amours, laquelle ne vous à pas esté
naïfvement raportee par Genevre :
car si vous en aviez sçeu
quelque chose, jamais vous n'eussiez
voulu plaider pour une fille
qui a si peu de raison en ce qu'elle
me demande.
Apres le decez de mon pere
et de ma mere, me donnant la liberté
de voir toute sorte de compagnies,
je m'acquis entre autres
la connoissance de Lerante, qui
est un garçon de moyenne condition,
mais d'excellent esprit.
Il me mena un jour chez le pere
de Genevre, avec lequel il avoit
affaire, et ce fut autant comme
s'il eust mené une victime à
l'autel pour estre immolee. Je
n'eus pas si tost veu cette fille que
je bruslay pour elle d'un desir insensé,
et n'eus point de bien jusqu'à
tant que j'y eus retourné
pour luy offrir la proye qu'elle
s'estoit acquise. Le pere et la mere
qui sont de fines gens, reconnurent
aussi tost à quel dessein je
venois chez eux, et me firent si
bon accueil que cela servit à m'atirer
davantage. Ils voyoient que
depuis peu j'estois pourveu d'un
office de thresorier ; d'ailleurs ils
sçavoient bien que mon pere
m'avoit laissé quelque peu de
biens, et pour eux ils n'en avoient
gueres, et le mary n'estoit qu'un
des moindres officiers de chez le
roy, tellement que ce leur eust
esté un grand avantage, si
j'eusse espousé leur fille. Je pense
qu'ils n'avoient pas oublié à luy
recommander de me faire bon
visage, et de faire devant moy la
sage et la modeste : aussi n'y manquoit-elle pas, et je
vous jure que comme
elle estoit encore fort
jeune et fort simple, je prenois un
plaisir extréme à l'ouyr parler innocemment
d'amour. Je ne vous
diray pas combien j'ay passé doucement
d'apresdisnees et de soirees
avec elle, ny combien je luy
ay donné de serenades, et envoyé
de lettres et de vers : il suffit
que je vous aprenne que je ne vivois
plus que pour elle, et qu'elle
ne vivoit plus que pour moy, et
qu'aimant mieux le contentement
que les richesses, je me disposois
à l'espouser dés que j'aurois
peu le faire trouver agreable
à mes parens. Toutefois dés ce
temps là, je remarquois bien
quelques artifices en sa mere et
en elle, mais la passion m'aveuglant
je trouvois tout supportable.
Quand j'estois en leur
maison et qu'il venoit quelqu'un
pour les voir, fust-il de grande
qualité, comme elles en hantoient
plusieurs, elles faisoient
dire qu'elles n'y estoient pas, et
avoient assez de peine à me faire
valoir la courtoisie qu'elles me
faisoient. Mais à quoy songeoy-je
alors de leur adjouster foy, veu
que Perside mere de Genevre estant
aussi subtile que l'on le peut
estre, me faisoit renvoyer de la
mesme façon, quand je venois
pour les voir, lors qu'un autre les
entretenoit ; et c'est qu'elle gardoit
cette maxime, afin que chacun
ne sçeust pas si elles avoient de la familiarité avec tout le monde,
et que l'on les jugeast fort
particulieres. Or il arrivoit bien
souvent que l'on me disoit ainsi,
qu'elles n'y estoient pas, et je me
doute que c'estoit principalement,
lors que Genevre n'estoit
pas habillee à l'avantage ; car
quand elle pouvoit estre avertie
du jour que je la devois aller voir,
je remarquois qu'elle employoit
de longues matinees à se coiffer
seulement. Tout cela n'estoit
rien encore de verité, et bien que
je me souvienne de quelques petites
choses qui se passoient alors,
je les tairay comme n'estans pas
capables de la faire mespriser.
Mais ayant esté environ une annee
absent d'elle, pour aller exercer
ma charge, quand je fus de
retour je trouvay que sa premiere
innocence estoit changee en la
plus grande affeterie du monde,
et qu'elle meritoit d'estre appellee
reyne des coquettes. Sa mere
l'avoit menee chez de grandes
dames, qui l'estimoient à
cause de sa beauté, tellement
qu'elle se vouloit gouverner
comme celles qui estoient plus
qu'elle ne pouvoit estre, et à tous
coups elle me faisoit paroistre une
vanité insupportable. Jamais elle
n'entendoit passer de carrosse qu'elle
ne commandast à sa servante de
regarder par la fenestre si ce n'estoit
point quelque seigneur de
sa connoissance qui passoit, et
quelquefois elle luy disoit. Voyez
si ce n'est point Lysandre ou Poliarque,
encore que ce ne fust
qu'une pauvre villageoise, qui
ne connoissoit ny l'un ny l'autre.
Hé quoy, luy dis-je une fois sur
ce suject, vous apercevez vous
quand Lysandre passe au marcher
de ses chevaux, ou au roulement
de son carrosse ? Ce n'est pas
cela, me dit-elle, c'est que je suis
asseuree qu'il ne manque point à
passer tous les jours à une certaine
heure par icy devant ; et notez
qu'elle disoit cecy en se mordant
les lévres, comme pour me donner
quelque chose à songer, et
me faire acroire que ce seigneur
passoit par là pour la voir. Elle
s'imaginoit ainsi que tous ceux qui
l'avoient veuë une fois mouroient
d'amour pour elle, et elle
se plaisoit tant a estre regardee,
qu'un soir estant dans une rue ou
il y a tousjours beaucoup de
monde, je la vy passer dans un
carrosse, à la portiere duquel elle
estoit avec une bougie allumee
à la main. Il n'y avoit bal ny collation
où elle ne fust toute des
premieres, et elle dansa mesme
un ballet avec des hommes ramassez,
ce qui ne fut treuvé guere
honneste par les personnes sages.
Je la treuvay une fois en une
grande compagnie où nous estions
six qui l'aymions tous, et
taschions d'en recevoir chacun
quelque faveur ; et cependant
elle estoit si subtile qu'elle nous
obligeoit tous ensemble. Car elle
estoit assise sur les genoux de
l'un, et marchoit sur le pied d'un
autre : il y avoit un gentil homme
de qui elle tenoit la main, et
un autre tout aupres à qui elle
parloit : cela n'empeschoit pas
qu'elle n'ouyst chanter encore
un amant qui avoit la voix fort belle, et qu'elle ne jettast par fois
des oeillades à son voisin. Ainsi
chacun pensoit estre plus favorisé
que ses rivaux, mais elle ne
sçavoit elle mesme ce qui luy devoit
plaire. Au lieu qu'autrefois
elle alloit à la messe à toutes heures,
elle n'y alloit plus qu'il ne
fust pres de midy, à cause que
c'est l'heure que la noblesse y va,
et quand elle estoit dans l'eglise,
encore qu'elle vist une messe
toute preste à estre commencee,
elle ne laissoit pas de se promener
par tout, comme si elle en
eust cherché une ; et si elle voyoit
une troupe de courtisans qui devisoient
ensemble, elle alloit passer
au milieu d'eux, afin qu'ils la
regardassent. Aussi ne manquoit-elle
pas à son dessein, car il n'y avoit
personne qui ne jettast les
yeux sur elle, mais ce n'estoit que
pour se mocquer de sa sottise.
L'un luy donnoit un traict en passant,
aussi faisoit l'autre, et j'ay apris
qu'un gentil homme de bon esprit,
la voyant ainsi fureter par
tout, luy dit, mademoiselle, ne
cherchez plus tant, j'ay ce que
vous demandez. On dit que cette
picquante raillerie ne la fit pas
seulement rougir, tant elle avoit
d'asseurance, mais plustost d'effronterie.
Ce qui faisoit encore
rire le monde davantage, estoit
sa façon de marcher, car elle alloit
avec un certain bransle qu'elle
donnoit à tout son corps, comme
une marionnette, et elle panchoit
negligemment la teste
d'un costé et d'autre, avec tan de
mesure et de compas qu'il sembloit
qu'elle eust apris ceste methode
par tablature. Pour ce qui
estoit de ses habits, il y avoit tant
à reformer qu'elle meritoit que
l'on fist un edict pour elle toute
seule, et bien que quand elle sortoit
elle fust si brave que l'on y
trouvoit fort à redire, elle ne s'en
contentoit pas, et lors qu'elle ne
sortoit point, elle avoit des habits
encore plus beaux, lesquels
elle n'osoit pas monstrer
dans la ruë. Son langage estoit
aussi fort extraordinaire afin qu'il
n'y eust rien en elle qui ne ressentist
l'artifice. Lors qu'elle parloit,
elle taschoit de begayer par mignardise,
et d'un vice de langue
elle en vouloit faire une grace ;
quand à ses discours ils n'estoient
remplis que de petites sottises de
cour, et elle ne voyoit pas deux
fois une personne qu'elle ne luy
donnast un nom d'alliance, et
qu'elle n'en prist un reciproque,
sans songer qu'elle s'adressoit le
plus souvent à des gens infames.
Je voyois bien toutes ces choses,
mais je pense que j'estois ensorcelé,
car je les excusois plustost
que de les condamner, et je respondois
à tous ceux qui me parloient
des affeteries de Genevre,
qu'il estoit impossible de treuver
une beauté si accomplie de nature
qu'elle n'eust point de besoin
de recourir à l'art. Je ne perdois
pas mesme l'envie de l'espouser,
et attribuant toutes ses
mauvaises actions à une jeunesse
mal conduite, j'esperois de luy
donner quelque jour de meilleurs
preceptes que sa mere. Mais
que j'estois insensé de croire
qu'une femme puisse quitter la liberté pour entrer au servage !
Qui la veut retenir, il la doit lascher,
et qui luy veut faire desirer
une chose, il doit faire semblant
de la craindre. Genevre en eust
esté ainsi, et je rends graces à ses
desdains et à ses refroidissemens
qui lors que j'estois le plus enchanté,
m'inciterent à chercher le
mespris pour mon remede, plustost
que la jouyssance. Cette coquette
ne songeoit plus à moy
comme autrefois, se promettant
une meilleure fortune, de sorte
qu'à fin de la treuver plus facilement,
elle faisoit bon accueil à
tout le monde. Quand la foire
Sainct Germain fut venue, elle
ne manqua pas un jour à y aller ;
elle estoit assise sur le contoir
d'une boutique afin de se faire
mieux voir, comme si elle eust
esté là à l'estallage pour estre
venduë. C'eust esté peu de chose
si elle n'eust fait qu'obliger tous
ceux qui passoient de sa connoissance
à luy payer des confitures,
mais elle les contraignoit encore
de luy acheter quelque diamant
ou quelque piece d'orfeverie, si
bien que si elle faisoit tous les
ans ainsi, cela luy seroit d'un
grand revenu. En ce temps là elle
avoit acquis une grande reputation
pour sa beauté, et je pense
que quand il venoit des estrangers
à Paris, dés qu'ils en avoient
ouy parler, ils l'alloient voir à
l'eglise, et aux autres lieux, comme
l'on va voir une singularité de la
ville. Ceux qui avoient quelque
procez d'importance taschoient
de la connoistre, et la prioient de
parler pour eux aux conseillers,
car l'on croyoit que sa beauté estoit
capable de corrompre les
meilleurs juges. Passe pour cecy,
n'estoit qu'elle le faisoit pour y
profiter, et que cela luy donnoit
la frequentation de beaucoup de
gens qui ne la courtisoient que
pour la tromper. J'avois un regret
extréme de voir cela, encore
que j'eusse tout suject de la hayr,
et je predisois facilement sa ruine :
car je sçavois bien qu'il n'y a
point de si mauvaise garde de la
pudicité d'une fille que la pauvreté,
et que le peu de moyens,
la beauté, et la chasteté ne se trouvent
guere ensemble. Qui plus
est Genevre attiroit les moins
hardis à luy demander les choses
qui doivent estre refusees, et ses
habits ses actions et ses paroles
sembloient la prostituer à tout le
monde.
Comme je remarquay cela, je ne
laissay pas de la voir tousjours de
fois à autre ; je ne diminuay que
petit à petit mes tesmoignages
d'affection, pour imiter la mer qui
se retire si lentement des rivages
que l'on ne l'aperçoit point, mais
il y avoit cette difference, que je
ne voulois point avoir de reflux.
Ainsi je m'esloignay insensiblement
de son amour, afin qu'elle
laissast eschaper ce que je luy ostois,
sans sçavoir comment elle
l'avoit perdu, comme si c'eust
esté un ombre qui se fust evanouy.
Que si j'avois encore quelque
reste d'affection pour elle,
c'estoit en consideration de la
premiere, et pource que l'on
sembleroit incivil, si l'on faisoit
une estable d'un lieu dont l'on
auroit autrefois fait son temple. Mais j'eus beau desirer qu'il ne
luy avinst que du bon-heur, il ne
laissa pas de luy arriver une infortune
qu'une fille de sa sorte
devoit le plus craindre. Elle n'alloit
jamais avecque sa mere, pour
ce que cette femme estoit si sotte
qu'elle faisoit encore la belle, et
par une maxime de coquette ne
la vouloit pas mener en sa compagnie,
de peur que l'on ne connust qu'elle
estoit fort vieille, luy
voyant une fille si grande. Genevre
estant donc à une nopce où
elle n'avoit qu'une servante avecque
soy, un jeune homme qui
l'avoit mené danser par plusieurs
fois se tint tousjours aupres d'elle,
et s'offrit à l'accompagner
en s'en retournant, par ce que
personne ne la venoit requerir.
Il estoit desja dix heures
et l'on parloit de mener coucher
la mariee, lors que de certains baladins
inconnus soufflerent tous
les flambeaux, et firent un desordre
nompareil. Parmy ce tumulte
l'on dit que l'espousee fut ravie,
par un de ses premiers amans,
et pour Genevre il y eut
Gismond qui l'emmena, et la mit
dans un carrosse qui l'attendoit
en la ruë. Cependant celuy qui avoit
tousjours caqueté avec elle,
parla bien haut dans la salle, et se
fit remarquer par la servante, qui
ne sçavoit où estoit sa maistresse.
Comme elle le luy eut demandé,
il luy respondit qu'elle estoit avec
luy, et qu'elle le suivist. La servante
croyant cela, alla apres luy,
taschant tousjours de le reconnoistre
parmy l'obscurité, et lors
qu'ils furent en la ruë où il ne faisoit
guere plus clair que sur les
montees de la maison dont ils estoient
sortis, elle luy vid mener
une damoiselle quelle prit pour
sa maistresse, tellement qu'elle
les suivit tousjours. Elle ne reconnut
la tromperie que quand celle-cy
commença de parler, et ce
fut alors que cette pauvre fille
bien estonnee, se fascha contre
cet homme, et s'en retourna à la
maison où la nopce s'estoit faite,
pour y chercher Genevre. Apres
l'avoir demandee en vain à tous
ceux qu'elle rencontra, elle s'en
retourna dire les nouvelles de
cette perte au pere et à la mere,
mais je ne sçay pas si leur fascherie
fut grande, et s'ils ne s'asseuroient
point que leur fille ne
pouvoit estre qu'en bon lieu. Gismond
ayant la proye qu'il desiroit,
commanda au cocher de
faire aller le carrosse le plus viste
qu'il pourroit, de sorte qu'en peu
d'heure ils furent à une lieuë de
Paris, ou il se trouva un gentil-homme
qui estoit amoureux de
Genevre, lequel revenoit des
champs. Ayant entendu parler sa
maistresse, il met la main à l'espee,
fait arrester le cocher, et tire
une estocade dans le bras gauche
de Gismond qui estoit à la portiere.
Gismond tira alors un pistolet
qu'il avoit, mais le coup ne
porta pas, et le cheval de l'autre
espouvanté, emporta son maistre
à travers champ. Tandis le
cocher foüetta ses chevaux, et
s'esloignant de ce lieu evita toute
mauvaise avanture. Il fut en peu
de temps en une maison de son
maistre à trois lieues de Paris. La playe de Gismond y fut pensee, mais
ce fut avec fort peu de soin, car il
luy prit une fievre si violente que
dix jours apres il mourut. Ceux
qui se meslent de dire la verité sans
dissimulation, asseurent que sa
vie ne fut accourcie, que pour ce
qu'il estoit impatient en ses amours,
et que sans songer à sa
playe il voulut jouyr du butin
qu'il avoit pris, à quoy il s'eschauffa
tellement, qu'il ne put
vivre davantage. Cecy estant
vray-semblable, penseriez vous,
Montenor, que je voulusse espouser
Genevre, encore qu'elle soit
revenuë chez son pere, et qu'elle
face tousjours la fille de bien ? Je
ne croy pas qu'il en soit de méme
des femmes que du soleil, qui
pour estre commun n'en est pas
moins beau ; et si je me marie
j'en prendray une qui non seulement
ne sera point blasmee, mais
qui ne sera pas mesme soupçonnee.
J'ay treuvé maintenant une
maistresse qui n'a rien d'affecté
que le desdain de l'affetterie ; laissez
la moy servir, et ne me parlez
plus de cette Genevre, qui seroit
tousjours mieux connuë que
moy, quand je serois l'homme le
plus renommé du monde.
Anselme ayant finy là, Montenor
qui ne pouvoit souffrir
tout ce qu'il disoit de son ancienne
maistresse, luy repliqua aussi
tost ainsi. Je ne m'estonne point
de tout ce que vous avez dit, Anselme,
car l'on tient pour certain
qu'il n'y a point de hayne si violente,
que celle qui succede à l'amitié,
mais je ne puis comprendre,
pourquoy c'est qu'il se treuve
en vous un tel changement.
Vous reprenez Genevre d'avoir
eu beaucoup de petites affetteries,
mais l'on sçait bien que depuis
qu'elle est sortie d'entre les mains
de Gismond, elle n'a plus gardé
que celles qui la peuvent rendre
agreable. Pour ce qui est de sa
chasteté, il n'y a point de doute
qu'elle est aussi entiere que jamais.
Chacun sçait bien que Gismond
qui estoit un vieil garçon
fort riche, l'emmena par force
hors du lieu où elle estoit, à l'ayde
de ses amis qui s'estoient desguisez.
Quand il la tint chez luy,
je croy bien qu'il donna quelque
attaque à sa pudicité, mais pour
vous dire comme il n'y gaigna
rien, c'est que l'on vous monstrera
le testament qu'il a fait un
jour auparavant sa mort, par lequel
il laisse tous ses biens meubles
à Genevre, se repentant du tort
qu'il luy a fait, et le voulant reparer,
et precisément, dit-il, pourcequ'
ayant tasché de la corrompre
la tenant chez soy, elle a resisté à
ses efforts, et s'est monstree si pudique,
qu'elle merite bien une
reconnoissance honorable.
Puis que l'on l'emmenoit par
force, dit Anselme, que ne crioit-elle
au secours parmy tant de
monde, et quand elle estoit dans
un carrosse tout ouvert, que ne
s'efforçoit-elle de se jetter dehors ?
Lors qu'elle a esté chez Gismond,
où à t'on veu qu'elle ait
tasché de faire sçavoir de ses nouvelles
à ses parens pour la venir
requerir, ou à moy-mesme qui
l'eusse assistee plus librement
que pas un autre ? Vous voudriez que je crusse aussi qu'elle ne s'est
pas laissé vaincre par son doux
ennemy, et vous m'amenez son
testament pour preuve, mais, ô
dieu ! L'on void bien qu'il y a de
la fraude, et il n'y a point d'aparence
que Gismond qui estoit un
vieux ruffien, qui avoit destiné
son bien à estre la proye des personnes
impudiques, ait choisi
cette fille-cy pour son heritiere,
à cause qu'elle s'est monstree
chaste. Estoit-ce donc la premiere
ou il eust treuvé cette vertu, et
n'y avoit-il point de chasteté entre
ses soeurs et ses cousines ?
Qu'elle merveille ! Il n'y a que celuy
qui là priee d'amour qui l'apelle
pudique, et tous les autres
l'estiment impudique. Il faut
croire que c'est elle qui a fait dire
cecy à ce pauvre homme lors
qu'il estoit à l'article de la mort.
Enfin je ne veux point avoir le
reste des autres, et acheter un arbre
dont l'on a desja cueilly les
plus beaux fruicts.
C'est estre injuste de s'imaginer
plustost le mal que le bien,
aux choses incertaines, reprit
Montenor, et si comme j'ay pû
connoistre par vostre discours,
vous avez soupçonné Genevre
d'impudicité, à cause qu'elle parloit
librement à toute sorte de
personnes ; considerez que vous
luy en avez donné du suject, et que
lors que vous estiez esloigné d'elle,
il falloit bien qu'elle se divertist
parmy d'autres connoissances.
Mais revenez à elle, quittant
les soupçons et la jalousie.
Il sembloit qu'Anselme eust
encore quelque chose à dire contre
cecy, et Montenor eust aussi
long-temps soustenu sa cause, si
Lysis ne leur eust commandé à
tous deux de conclurre, pourcequ'
il vouloit prononcer son jugement.
Anselme se preparoit à
l'ouyr, et avoit fait taire son adverse
partie, mais le juge sortant
de sa chaire, s'enfuit avec une vistesse
incroyable, leur disant, atendez
moy, me voyla de retour :
et il s'en alla ainsi jusqu'en sa
chambre où il prit sa houlette
qu'il y avoit laissee, et s'en estant
revenu s'assist en sa chaire, puis il
dit, j'avois oublié le plus necessaire,
qui est ce baston pastoral,
sans lequel ma sentence eust esté
reprise de nullité. Maintenant
que je l'ay en main, je m'en vay
donner mon jugement sur le different
des parties.
Montenor ne sçavoit desquelles
il en estoit de voir tout cecy :
car pendant que Lysis avoit esté
à sa chambre, Anselme n'avoit
cessé de rire si fort, qu'il ne luy avoit
pû dire quel personnage estoit
ce berger : mais pour alors il
falloit avoir une façon plus serieuse,
à cause de la presence du
juge, qui ayant pris un maintien
majestueux et un geste grave,
prononça sa sentence de cette
sorte.
Comme differend est intervenu
en la cour de ceans, entre la
belle Genevre demanderesse d'une
part, et le gentil Anselme deffendeur
d'autre, ladite demanderesse
a remonstré ou son advocat
pour elle, que dés l'annee dés
grands neiges, ledit Anselme
ayans pris du feu dans ses beaux yeux, pour se munir contre l'hyver,
luy auroit baillé son coeur en
eschange, lequel depuis il luy a
osté, et ensemble toutes les affections
de son ame, en possession
desquelles elle estoit entree
ayant acquis dessus son hypotecque.
C'est pourquoy elle a conclud
à restitution, et en tous despens
dommages et interests. Surquoy
ledit deffendeur a allegué
que pour les coquetteries de la
demanderesse, et ses mespris frequents,
il l'auroit quittee, et principalement
pource qu' elle s'estoit
laissé ravir par un nommé
Gismond, qui à ce que l'on disoit
avoit jouy d'elle. à quoy Montenor
advocat de Genevre, a repliqué
que toutes les petites actions
de sa partie n'avoient rien que
de la grace, et que pour le ravissement
de Gismond, elle n'y avoit
point presté consentement, et avoit
mesme resisté à ses efforts.
Toutes ces choses eloquemment
debattuës, et meurement considerees,
et le testament du deffunct
Gismond par lequel Genevre
est declaree chaste, tenu
pour veu ; nous de nostre plein
pouvoir à nous concedé par Cupidon,
roy des hommes et des
dieux, avons delivré et delivrons
le coeur, l'ame, et les affections
du deffendeur, de la puissance
de la demanderesse, luy
permettant de se pourvoir où
bon luy semblera, et sans prejudice
de la reputation de ladite
Genevre, à laquelle nous enjoignons
seulement d'avoir tousjours
quelqu'un avec elle pour
tesmoin de sa pudicité quand elle
s'enfuira avec des hommes. Despens
reservez, et pour cause. Fait
au parlement d'amour, l'an premier
du second âge d'or, et le
troisiesme jour que nous avons
pris l'habit de berger.
Lysis n'eut pas si tost prononcé
son jugement qu'Anselme luy
faisant une grande reverence, luy
dist un grand mercy fort long,
dequoy le berger s'offençant, luy
repartit : ce n'est pas moy qu'il
faut remercier, rendez grace à la
justice. Quoy pensez vous que je
vous aye fait faveur ? Ces propos
arresterent Anselme, et changeant
de discours, il dit à Lysis.
Mais nostre juge, il me semble
que vous avez fait vostre jugement
trop ample, le dattant mesme
en vostre prononciation, ce
que l'on n'a pas accoustumé de
faire ; outre cela vous avez erré en
ce que vous n'en avez rien fait
escrire. Comment est-ce que je
m'en pourray servir contre ma
partie ? Qui est-ce qui en a la minutte ?
Certes vous avez raison,
dit Lysis, vous avez un laquais
qui escrit bien, que ne le faites-vous
venir icy pour estre mon
greffier ? Toutesfois, attendez,
il m'est avis que les bergers de Lignon
n'ont jamais de greffier
pour escrire leurs jugemens, et
je m'en vay vous en dire la cause.
Ils vivent si innocemment que
comme ils ne passent point de
contracts chez les notaires pour
s'obliger à faire ce qu'ils promettent ;
aussi ne font-ils point
de registre des sentences qu'ils
donnent, à cause que ceux qui
sont condamnez sont de si bonne conscience qu'ils se souviennent
aussi bien que leurs parties
de ce qui a esté dit contre eux, et
l'executent sans contrainte. Il faut
vivre comme eux, et se contenter
de graver en sa memoire le jugement
que j'ay baillé. Anselme
confessa que cela estoit bien dit,
et asseura que tousjours Lysis auroit-il
de l'avantage sur Sylvandre,
et les autres, veu que son jugement
estoit mieux fait que les
leurs, où ils monstroient qu'ils
n'entendoient pas les loix et la
pratique si bien que luy, qui avoit
esté destiné à estre de robbe
longue, et avoit fueilleté les pandectes
de Justinian.
Apres cela il s'en alla vers Montenor,
et luy dit qu'il falloit suivre
ce qui avoit esté ordonné
sans en appeller, et ce gentil-homme
remarquant à toutes ses
gausseries, qu'il tenoit fort Genevre
dedans le mespris, vid bien
qu'il avoit engagé son coeur ailleurs.
Il luy demanda qui estoit
sa nouvelle maistresse : il luy dit
franchement que c'estoit Angelique
fille d'un partisan, qui estoit
mort depuis peu de temps. Montenor
qui la connoissoit, et sçavoit
bien qu'elle estoit fort belle
et fort riche, ne le voulut pas divertir
de sa recherche, et luy dit,
sçachez que comme Genevre
pleuroit vostre perte, elle l'a reparee
par l'acquisition d'un aussi
fidelle amant, lequel il faudra
qu'elle espouse maintenant quelle
ne doit plus esperer en vous. Il
faut que je m'en retourne vistement
à Paris, pour l'y disposer,
car je m'asseure qu'elle conte
toutes les heures qu'il y a que je
suis party, et celles que je puis
mettre à revenir, tant elle a haste
de sçavoir ce que j'auray fait
envers vous. Anselme respondit
là dessus qu'il seroit fort aise que
Genevre trouvast quelque bone
fortune, et que ce qu'il avoit dit
contre elle n'estoit en partie que
pour se mieux justifier de la faute
que l'on luy imputoit de l'avoir
laissee. En suitte de ce propos il
tira à part Montenor, et luy aprit
qui estoit ce juge de robbe courte,
qui les avoit mis d'acord. Il luy
donna encore le plaisir de l'entendre
deviser quelque temps,
car il ne le voulut pas laisser en
aller qu'ils n'eussent disné ensemble.
Cela fait Montenor s'en retourna
à Paris, où il parla à Genevre,
qui ce resolut aussi tost de prendre
pour mary celuy que l'on
luy vouloit donner.
Lysis passa cette journee dans
la maison avec Anselme, et ce
fut à son grand regret : car il avoit
une extréme envie qu'il le
menast chez Angelique où Charite
demeuroit, mais il n'avoit pas
en la fantaisie d'y aller, et tout ce
que le berger put obtenir de luy,
fut qu'ils iroient seulement passer
le soir pardevant sa porte. Anselme
voulut bien faire cecy songeant
que ce seroit autant de
promenade, et comme ils estoient
dans la ruë, Lysis va dire, ha dieu !
Que cette heure est propice pour
aller chatoüiller l'oreille d'une
maistresse, par le son d'un luth,
qui crie misericorde pour celuy
qui le touche ! Sçachez vous joüer
du luth ? Berger, dit Anselme ; non pas, respondit Lysis, mais
pour la guytarre je la touche de
telle sorte, qu'il n'y a magie si forte
que le son que je luy fay produire,
lors que je chante avec cela
quelque air amoureusement
doux. Hé bien, puis que vous
chantez, c'est assez, reprit Anselme,
la voix est un instrument qui
se porte tousjours par tout. Venez
chanter devant la fenestre de
vostre bergere. Cela seroit bien à
propos, dit Lysis, si j'avois un air
qui fust tout prest pour cette occasion,
mais je n'ay pas songé cette
apresdinee à en faire un ; outre cela,
j'ay laissé à Paris mon dictionnaire
de rithmes françoises, et
mon recueil d'epithetes, sans lesquel
je ne puis composer de
vers. Et quand j'y songe celuy qui
depuis peu à voulu mettre en vogue
dans la France, ces vers libres
à la mode des italiens, à eu tres-bonne
raison, car il n'y a rien si
aysé que d'en faire, et quand l'on
en est pressé, l'on les à bien tost
expediez : on en fait de grands et
de petits, de masculins et de feminins,
tantost avec des rithmes
plattes, tantost avec des rithmes
croisees, tout comme ils viennent
à la bouche, sans songer à
faire des stances ny des odes.
Neantmoins je n'oserois m'en
mesler qu'il n'y en ait encore
beaucoup d'autres qui m'ayent
frayé le chemin : car j'ay ouy dire
qu'il y a cette heure à Paris de certaines
gens qui se font apeller les
beaux esprits du siecle, qui me
siffleroient comme si je leur amenois
quelque nouveauté qui fust
hors de propos. Ils me mettroient
aussi tost au rang de ceux qui ont
voulu faire des vers mesurez à la
mode latine ; il les faut craindre,
car les choses ne sont bien ou
mal faites, qu'autant qu'il leur
plaist, et tout depend de leur aprobation
ou de leur censure.
Anselme trouva toutes ses
considerations fort bonnes, mais
il luy remonstra qu'encore qu'il
n'eust point fait de vers tout
expres, pour chanter devant
la fenestre de Charite, il ne laisseroit
pas d'y aller, s'il consideroit
que beaucoup de braves gens
donnoient des serenades tous les
jours avec des chansons communes,
et que cela n'importoit
pas, pourveu qu'elles fussent
bien chantees. Lysis avoit tant
d'envie d'aller resveiller sa maistresse
par la douceur de sa
voix, qu'il crut cecy facilement,
et ayant un peu resvé, dit joyeusement
à Anselme ; j'ay treuvé ce
qu'il me faut ; n'avez vous pas
ouy parler d'un air qui commence
ainsi ?   
  
  ; c'est ce
que je dois chanter : je croy que
cecy est fait tout expres pour
moy, et que c'est un poëte qui a
presagé, qu'une Charite me devoit
ranger sous ses loix.
Comme il achevoit cecy
Anselme l'advertit qu'ils estoient
devant la maison de
Charite, et luy asseura qu'il avoit
eu un si bon avis et si soudain
touchant la chanson qu'il devoit
dire, qu'il croyoit que c'estoit
une inspiration divine, de sorte
qu'il luy conseilloit de ne point songer a en choisir une autre. Il
luy monstra alors l'endroit duquel
il pouvoit estre entendu de
sa maistresse, et Lysis ayant toussé
plusieurs fois pour jetter dehors
toutes les flegmes qui eussent
bouché le passage de sa voix,
commença de chanter son air si
melodieusement, que sa musique
estoit à peu pres agreable
comme le bruit que fait la rouë
d'un chariot mal gressée. Anselme
s'avisa cependant de prendre ses
mules, et de les mettre entre ses
doigts, et en faisant claquer les
sumelles l'une contre l'autre, il
en joüa comme avec des cliquettes,
afin de tenir sa partie avec
Lysis, mais le berger ne trouvant
pas cela bon, le pria de luy laisser
encore chanter tout seul le second
couplet et le troisiesme, et
qu'apres il feroit ce qu'il voudroit.
Il n'eut pas si tost recommencé
qu'il y eut un paysan à qui
cette musique enragee rompoit
les oreilles, qui se mit à sa fenestre,
et jetta trois ou quatre pierres
vers le musicien. Voyez vous,
dit Anselme à Lysis, que vostre
musique est aussi puissante que
celle d'Orphee, et qu'elle attire
desja les pierres. Cela ne veut
rien dire, repartit le berger, retirons
nous d'icy : il n'y fait pas
bon. Ces pierres-cy ne sont pas
respectueuses comme celles qui
suivoient Orphee, lesquelles
n'aprochoient de luy que de
vingt pas, de peur de l'accabler,
et estoient balancees en l'air. à la
fin nous pourrions bien sentir
leur pesanteur.
Aussi tost qu'il eut dit cela ils
se retirerent, car encore qu'Anselme
eust bien pû faire arrester
le paysan, il ne le voulut pas, craignant
que quelqu'un ne connust
qu'il estoit là. Lysis en s'en retournant
luy tint beaucoup de
discours sur la discourtoisie et la
sauvage humeur des habitans du
bourg qui ne vouloient pas permettre
aux amans d'aller en serenade,
et il parla aussi beaucoup
de sa voix, disant qu'elle ne luy
sembloit pas bonne alors, et que
s'il n'eut point esté enrheumé
comme il estoit, il eut bien mieux
chanté.
Dés qu'ils furent au logis ils
se coucherent et dormirent tous
deux assez bien, jusqu'au jour
suivant, que Lysis voulut passer
en solitude dedans sa chambre,
pour escrire une lettre à Charite.
Cependant Anselme alla
visiter Leonor mere d'Angelique,
chez qui demeuroit la
nompareille maistresse de nostre
berger. Il luy raconta les traicts
excellens que faisoit son hoste, et
de quelle plaisante follie il estoit
possedé, ce qui luy donna tant de
desir de le voir qu'il luy promit
de l'amener chez elle, le plustost
qu'il pourroit. Il n'oublia pas à
luy dire qu'il estoit passionnement
espris de la beauté de sa fille
de chambre, et que les discours
qu'il faisoit sur son amour, valoient
mieux que les plus excellentes
comedies du monde.
Quand Anselme fut de retour
il demanda à ce berger s'il avoit
achevé sa lettre. Il respondit
qu'il n'avoit plus que trois mots
à y escrire, et il ne voulut point souper qu'il ne l'eust faite, et mise
au net dans du papier doré, et cachetee
de cire d'Espagne avec de
la soye rouge. Pendant le soupé
Anselme luy dit, qu'il avoit esté
chez Charite, et luy fit acroire
qu'il luy avoit parlé de luy, et
qu'elle le remercioit du secours
qu'il luy avoit donné contre le
satyre. Il se sentit bien glorieux
de cecy, et demanda à son cher
hoste, s'il ne luy feroit pas bien la
faveur de bailler sa lettre à sa
maistresse. Anselme luy dit qu'il
le feroit volontiers, mais qu'il desiroit
fort qu'il luy aprist ce que
contenoit cette belle missive. Je
l'ay oublié, dit Lysis, si elle estoit
bruslee ou perduë, et qu'il m'en
falust faire une autre, je n'y mettrois
pas un mot de semblable.
Monstrez moy le broüillon, puis
que vous ne la voulez pas decacheter, dit
Anselme. Je l'ay deschiré
en plus de mille morceaux,
respondit Lysis, et afin de ne vous
rien dissimuler, je vous apren
que quand je l'aurois vous ne le
verriez pas, car il n'est pas juste
que vous voyez la vraye peinture
de mes affections auparavant
celle qui les a causees. En estes-vous
là logé ? Reprit Anselme, voyla
un beau caprice qui vous
prend : je vous traitteray à la pareille,
et je vous jure que vous
pourrez bien aller chercher qui
porte vostre lettre : ce ne sera pas
moy. Possible que puis que vous
ne me la voulez pas monstrer, il
y a quelque chose à mon desavantage.
J'ay bien leu l'histoire
de plusieurs hommes qui porterent
leur mort dans une lettre, et
furent envoyez au supplice aussi
tost qu'elle fut mise entre les
mains de celuy à qui elle s'adressoit.
Ce n'est point cela, foy de
berger, reprit Lysis, et je vous diray
je ne me soucie pas beaucoup
que vous portiez ma lettre : je ne
voudrois pas mesme que l'amour
fust mon messager, n'estoit
qu'il est aveugle, et qu'il ne sçauroit
lire mes secrets. Or sçachez
que je luy donnerois bien, ce paquet,
et qu'il le porteroit fort seurement,
encore qu'il n'ait ny pochette
ny gibbeciere, car il le cacheroit
entre les ondes de sa chevelure :
neantmoins je ne me
veux pas fier en luy, car prenez le
cas qu'il ne sçache pas le chemin
de la chambre de Charite, ne
voyant goute comme il fait, il luy
faudroit avoir quelque autre petit
garçon pour guide, ainsi que
les vielleux, et par avanture cetuy-cy
prendroit Angelique pour
Charite, et une autre que ma maistresse
feroit trophee de mes escrits.
Vous offencez Cupidon de
croire cecy, dit Anselme, car bien
qu'il n'ait point d'yeux, il connoist
tout à l'heure ceux à qui il
a affaire. Il a le nez meilleur qu'aucun
chien de France, il fleurera
tant qu'il sçaura où est vostre
maistresse. Il a l'oreille aussi bonne
qu'un chat qui guette une souris,
de sorte qu'il la reconnoistra
bien tost à sa parole, et davantage
il a l'attouchement si certain
qu'il ne prendra point un autre
pour elle. Mais quand tout cela
ne seroit point, auroit-il si peu
d'esprit qu'il ne pust trouver un
lieu où il loge d'ordinaire, n'ayant point de plus belle retraitte que
les yeux de Charite ? Quand il ne
la chercheroit point, n'iroit-il pas
tousjours à elle par accoustumance ?
Je croy bien vos raisons,
dit Lysis, mais de peur que ce petit
dieu qui est fort querelleux,
ne se fasche contre moy, je ne
luy parleray point de porter ma
lettre. Il me respondroit que je
serois bien mal avisé de le prendre
pour mon lacquais. Ce n'est
pas comme vous, qui vous offrez
à me faire cette faveur, car entre
nous autres hommes qui nous
pouvons rendre le change, c'est
un office d'amy et non pas de valet.
Tout cecy consideré j'ay trouvé
une invention pour me passer
de vous et de luy, mais n'en parlons
plus ; il n'est pas temps encore
que je l'execute.
Ainsi Anselme ne put voir la
lettre du berger, et deux heures
s'estans passees, tant à contester
sur cecy que sur autre chose, Lysis
luy demanda congé de sortir,
et le pria de luy prester un de ses
laquais pour l'acompagner. Anselme
le fit, encore qu'il feignist
d'estre en colere contre luy, et le
berger ayant tiré à part ce garçon
luy promist une grande recompense
s'il le vouloit assister en ses
affaires. Il se monstra prest à luy
obeyr en toutes choses, et suivant
son commandement il prit l'eschelle
du grenier au foin, et la
porta apres luy. Anselme les
voyant sortir ainsi, leur demanda
s'ils vouloient aller escheller les
cieux, et prendre la lune d'assaut,
mais Lysis luy dit seulement
qu'il se retirast, et qu'il se teust, et
qu'il auroit bien tost des nouvelles
de son entreprise. Anselme
l'ayant donc laissé partir sans autre
discours, fut quelque temps à
attendre son retour, mais voyant
qu'il mettoit beaucoup à revenir,
et qu'il estoit desja fort tard,
il s'en alla coucher.
Cependant Lysis estant arrivé
devant la maison de Charite, regarda
s'il verroit de la chandelle
allumee en la chambre ou Anselme
luy avoit dit qu'elle couchoit.
Il y en vid encore, ce qu'il
ne desiroit pas, mais incontinent
elle fut esteinte, tellement qu'il
jugea que tout le monde estoit
couché là dedans, et que l'heure
estoit fort propice à son dessein.
Il fit poser l'eschelle contre la
muraille, et commandant à Gringalet
laquais d'Anselme, de la tenir
par embas, il monta d'eschellon
en eschellon la lettre en
main, afin de l'aller poser dessus
la fenestre de sa maistresse, mais
estant tout au haut, ce fut tout ce
qu'il put faire que d'atteindre au
dessous du rebord, si bien qu'il
commença à se soustenir sur le
bout des pieds, et à allonger si
fort le bras qu'il se desmettoit
quasi les jointures comme s'il
eust esté à la gesne. Tandis qu'il
s'eslevoit ainsi, il y eut quelque
chat qui vint à gratter contre les
volets, ce qui luy fit une telle
peur, qu'il se retira vistement, et
pensa tomber à terre. Ayant esté
quelque peu à attendre ce qui
arriveroit, il songea qu'il valloit
mieux donner sa lettre au laquais
pour la mettre sur cette fenestre.
Il descendit donc et luy en parla, mais s'estant mesurez ensemble,
il se trouva de deux doigts plus
petit que luy, et qui plus est il luy
vid des bras fort courts, ce qui ne
le rendoit pas propre à son entreprise.
Cela est cause qu'il remonte
ne cherchant du secours qu'en
soy-mesme, et reprenant courage
il se met aussi haut qu'il avoit
desja esté. Ayant entendu le mesme
bruit qu'auparavant, il croit
qu'il y a là quelqu'un qui le veut
surprendre, tellement qu'il descend
de trois eschellons, puis
n'oyant plus rien il remonte, encore
et le bruit recommençant, il
redescend. Tantost il allongeoit
le bras de toute sa force, et tantost
il le retiroit. Bien souvent il se
haussoit tout à fait ; et aussi tost il
s'abaissoit, et je pense qu'il ressembloit
à ces pieds de chapon,
dont les enfans allongent et accourcissent
les griffes comme ils
veulent en tirant les nerfs par
embas. ô combien de pistoles
donneroient les curieux pour
voir de si agreables postures !
Mais elles n'avoient point d'autre
tesmoin que les estoilles, et
un miserable laquais qui ne sçavoit
pas connoistre son bonheur. Lysis s'estant
donc retiré et aproché
par plusieurs fois de la
fenestre, fit tant qu'à la fin il mit
la lettre dessus, et estant descendu
incontinent, il commanda à
Gringalet qu'il reprist l'eschelle,
et qu'il s'en revinst avec luy chez
Anselme. Il ne luy dit rien d'avantage :
c'estoit tout ce qu'il pouvoit
faire de fournir aux diverses
imaginations qui le possedoient
sur l'estonnement qu'auroit sa
maistresse trouvant sa lettre le
lendemain au matin dessus sa
fenestre. Il disoit en soy-mesme,
qu'elle croiroit que ce seroit
quelque oyseau qui l'y auroit aportee
avec son bec, ou plustost
l'amour qui vole aussi bien que
les oyseaux. Avec cette mediation
il arriva en la maison d'Anselme,
et sçachant qu'il estoit
couché il voulut bien employer
son temps. Il acheta du jardinier
sept ou huict bouquets à demy
fanez où il y avoit des oeillets, de
la gyrofflee, du soucy, et quelques
autres fleurs, et il les attacha
tous ensemble à une longue fiscelle,
puis il resortit avec le laquais,
luy faisant prendre l'eschelle
qui l'importunoit tant,
que s'il n'eust craint de desobeyr
à son maistre qui luy avoit enchargé
de faire tout ce que Lysis
luy diroit, il luy eust dit qu'il la
portast luy mesme. Le berger se
rendant familier avec luy afin qu'il l'assistast librement luy demanda ;
n'as tu jamais veu les
sonnets de Ronsard. Non, respondit
le laquais, mais j'ay bien
veu des sonnettes aux jambes
des pantalons, et au collier des petits
chiens. Ce n'est pas cela, repliqua
Lysis, je te parle d'un livre
de vers ; mais je voy bien que
tu ne l'as pas leu, puis que tu
en parles avec tant d'ignorance.
Apren donc que le poëte en
quelques lieux dit qu'il entoure
la porte de sa dame de festons
et de guirlandes de fleurs. Je le
veux imiter ; car il entendoit l'art
d'aimer aussi bien que berger qui
vive. Et à quoy servira cela, repartit Gringalet, ne vaudroit-il pas
bien mieux garder ces bouquets
pour demain ? Je les porterois à vostre
maistresse dans nostre bassin
d'argent avec la serviette sur l'espaule,
comme les valets de feste
font icy, et paravanture cracheroit-elle
dans le bassin quelque
teston pour le vin des compagnons.
Ce que tu dis est assez
bon, reprit Lysis, excepté que je
n'entendrois pas que ma maistresse
se mist en frais, et puis il me
semble que tu és si impudent de
croire que j'irois boire avec toy
de l'argent qu'elle auroit baillé.
Or imagine toy autre chose, et
croy qu'il n'y a rien de pareil à ce
que je veux faire, car demain au
matin si elle veut dés bouquets,
il ne luy en faudra point porter ;
elle n'aura qu'à en destacher de
sa porte ; et puis de luy en envoyer,
c'est chose trop vulgaire : il faut
ramener la mode des anciens
poëtes, qui attachoient des fleurs
aux portiques dés palais de leurs
dames, pour les faire ressouvenir
que leurs beautez estoient semblables
aux roses, et que voyans
qu'elles estoient de peu de duree,
elles en devoient faire leur
profit, lors qu'elles en avoient le
temps. Outre cela considere que
quand il est feste dans un temple,
on entoure ainsi la porte de
festons de fleurs, et que l'on fait
la mesme chose, dessus les portes
des villes ou quelque prince fait
son entree. Or il n'y a personne
sur la terre à qui l'on doive tant
d'honneur qu'à Charite, et il y a
tousjours feste et solemnité au
lieu ou elle demeure, veu qu'incessamment
on l'y va adorer avec
toute sorte de ceremonies et de
sacrifices. S'il est feste à sa parroisse,
dit le laquais, que ne carrillonnez
vous à son clocher ? Tes
discours sont insolens et insupportables,
repartit Lysis, mais je ne
t'en oserois punir ; car il y a autant
d'ignorance que de meschanceté
en ton fait. Je m'estonne
comme ayant un si brave maistre
que tu as, tu n'és plus expert
au doux mestier d'Apollon. Que
n'apren tu ce que c'est que des
muses ? Si je ne sçay que c'est que
de muse, reprit le laquais, au
moins sçay-je bien que c'est que
de museaux, de musette, et de museliere ?
Est ce de cela que vous
voulez parler ? Ha ! Infame, s'escria
Lysis, les dieux ne t'ont-ils
donné la langue que pour blasphemer
contre eux ? T'ay-toy desormais,
car ton silence vaudra
mieux que tes meilleurs discours.
Depuis cela Lysis ne dit plus
rien à Gringalet, de peur de le faire
parler, et ce laquais estonné
de ses reprimendes n'osoit aussi
ouvrir la bouche, encore qu'il
crust n'avoir rien dit de mal à
propos. Quand ils furent devant
la porte de la maison de Charite,
l'eschelle fut plantee à costé, et le
berger alla attacher un bout de
sa fiscelle à un clou qu'il avoit remarqué
là, mais il fut bien empesché
apres, car il ne sçavoit où
atacher l'autre. Il n'avoit ny clou
ny marteau, et cependant son
dessein luy plaisoit de telle sorte,
qu'il le vouloit executer quoy
qu'il en pust avenir. Enfin il s'avise qu'il seroit bon d'atacher sa
fiscelle au barreau de fer d'une
petite fenestre qui estoit à l'autre
costé, ce qu'il fit promptement
y ayant encore porté son eschelle.
Bien que ces festons fussent
tout de travers et qu'il semblast
que l'on les eust mis comme par
despit, il ne laissa pas de croire
qu'ils avoient fort bonne grace,
et que c'estoit une grande decoration
pour la maison de Charite.
Ayant accomply ce rare ouvrage
il s'en vint mettre devant la porte,
et ayant posé un genoüil en
terre, baisa le loquet par plusieurs
fois, l'appellant tres-heureux
d'estre souvent touché des
belles mains de sa maistresse, lors
qu'elle heurtoit à la porte ; pour
la serrure il n'eut garde de la baiser,
car au contraire il luy dit des
injures, à cause qu'elle enfermoit
un thresor pour lequel il souspiroit,
et luy empeschoit d'en aller
jouyr, mais aussi tost changeant
de fantaisie, il luy demanda
pardon de l'avoir offencee, et
luy asseura qu'il luy estoit obligé
pource qu' elle gardoit que ses
rivaux n'allassent violer Charite.
Comme il estoit en ceste action,
la servante de cuisine de Leonor
qui avoit sa chambre au dessus
de la porte, eut envie de pisser,
et n'ayant point d'urinal, elle se
servit d'une fiole à large goulet,
qui estoit dessus sa fenestre, et
l'ayant toute emplie, elle la vuida
dans la rue, avançant seulement
le bras sans regarder s'il y avoit
quelqu'un au dessous, car elle estoit
à demy endormie. Lysis se
sentant arrouser de cette eau, leva
la teste en haut et aperceut la
main et la fiole autant que l'heure
luy pu permettre. Il crut que
c'estoit sa maistresse qui l'ayant
descouvert jettoit de l'eau d'ange
sur luy pour le favoriser, tellement
que pour la remercier, il
dit, ha ma belle ! Quel doux presage !
Ne me jettez vous pas de
l'eau pour signifier que vous desirez
esteindre mes feux ? Mais
quoy, mon soleil, abaissez vous
vostre qualité, et voulez vous devenir
aurore, puis que vous me
jettez cette rousee ? Il ne proferoit
cecy guere haut, craignant
que les voysins ne l'entendissent,
de sorte que la servante ne l'ouyt
pas seulement, et parce qu'elle
ne s'estoit pas vuidé toute la vessie,
elle pissa encore quelques
goutes dedans la fiole, et versa
tout dessus son nez lors qu'il regardoit
en haut, ce qui luy fit secoüer la
teste comme un barbet
qui sort de la riviere, et neantmoins
il ne laissa pas de dire, ha
Charite ! Je voy bien que tes faveurs
ne vont jamais seules. Mais
la servante ne prenant point garde
à luy, ferma sa fenestre pour
s'en retourner coucher, tellement
qu'estant privé du bon-heur
d'entretenir sa maistresse comme
il esperoit, il ne sçavoit que devenir,
et comme Gringalet luy
eust conseillé de s'en aller, il luy
dit qu'il n'en feroit rien, et qu'il
avoit des inquietudes bien grandes,
dont il vouloit estre delivré
auparavant, à sçavoir si la fenestre
par où l'on venoit de jetter
de l'eau, et celle où il avoit mis sa
lettre estoient d'une mesme chambre, et si ce papier estoit en lieu
ou il peust estre aperceu de sa
maistresse. Gringalet dit qu'il
n'en doutoit point, mais Lysis
luy remonstra que sa satisfaction
n'estoit pas encore entiere, et
qu'il vouloit monter à la fenestre
qui estoit au dessus de la porte
pour tascher de voir Charite dans
sa chambre et parler à elle, et que
pour se monstrer vray amant, il
faloit estre importun jusques là.
Le laquais qui ne sçavoit qui estoit
Charite, laquelle il ne connoissoit
point sous autre nom
que celuy de Catherine, ne le divertist
point de son dessein, et posa
l'eschelle où il voulut. Lysis monte
et trouvant que cette fenestre
est bien plus basse que l'autre, il
en est fort resjouy, et se resout de
baiser l'apuy avant toute chose,
à cause que sa maistresse s'y
est quelquefois acoudee. Mais
au mesme instant Gringalet oyant
venir du monde de loin, quite
l'eschelle qu'il tenoit par le bas,
et s'enfuyt craignant d'estre surpris
en une action qui ne pouvoit
sembler autre que mauvaise.
Pour Lysis, son transport amoureux
l'empescha de songer à cecy,
et se precipitant pour baiser les
pierres que Charite avoit touchees,
il mit sa teste dans une escuelle
pleine de sang qu'un barbier
avoit posé là, apres avoir saigné
le matin la servante de cuisine.
Il se barbouilla le nez, et
renversa tout dessus soy, ce qui
l'estonna de telle sorte, qu'en se
remuant de violence il fit glisser
l'eschelle qui n'estoit plus tenuë
de personne et alla à terre avec elle.
Il se releva le mieux qu'il
put, mais comme il appelloit
Gringalet à basse voix, voyla
quatre hommes qui passent qui
ayans ouy le bruit de sa cheute
luy demandent ce que c'est, et
ayant aperceu son eschelle le
prennent pour un voleur qui alloit
escalader les maisons, joint
qu'il refusoit de leur respondre.
Pour l'escuelle qui estoit tombee
à terre, ils ne la virent point
ny les bouquets qu'il avoit atachez
non plus, car ils ne songerent
qu'à le tenir ferme et le mener
jusqu'à leur demeure qui n'estoit
pas esloignée, pour s'asseurer
de sa personne et sçavoir qui
il estoit. Lysis se laisse traisner
paisiblement voyant que sa resistance
est vaine, et il ne croit rien autre
chose sinon que ce sont des
pyrates qui le veulent enlever,
comme ont esté plusieurs amans
dont il est parlé dans l'histoire.
Ne croyez pas avoir ravy Lysis,
leur dit-il pour toute deffence :
vous n'avez que la moictié de
luy mesme. Il faudroit avoir aussi
Charite pour l'avoir tout entier,
et estant luy seul il ne vous sçauroit
servir à aucune chose. Ceux
qui le menoient estoient des
marchans de Paris qui venoient
de la taverne, et n'entendoient rien
à tout cecy ; ils luy respondirent
seulement qu'il faudroit bien
qu'il dist pour quel suject il alloit
planter des eschelles contre les
murailles des maisons. Quand à
luy il ne prenoit pas garde non
plus à ce qu'ils vouloient dire, et
tombant dans son extravagance,
il s'imaginoit tousjours qu'ils le ravissoient pour sa beauté, et
qu'ils le vouloient mener à quelque
princesse barbare qui estoit
amoureuse de luy. Comme il en
vouloit parler ils arriverent à la
maison du principal de la troupe
qui avoit amené les autres de Paris,
pour se resjouyr avec luy. Ils
n'eurent pas si tost heurté qu'une
servante leur vint ouvrir, leur apportant
de la chandelle, et ils virent
à la clarté que l'homme
qu'ils amenoient avoit le visage
et l'habit tout ensanglantez, ce
qui les fit escrier tous d'une voix,
ha ! Le meschant ! Ha le meurtrier !
Il ne se contente pas d'oster
les biens, il oste encore la vie.
Mais où est son espee ? Là t'il jettee
par le souspirail d'une cave,
ou s'il là laissee dans la playe de
celuy qu'il a fait mourir ? Dy
nous, si c'est dans la ruë que tu as
commis homicide, ou dans quelque
maison dont tu sortois ?
Lysis assailly de toutes leurs
demandes, commença de reconnoistre
ce qu'on luy vouloit dire,
et s'estant regardé par tout s'estonna
fort de voir son habit si
gasté. Si vous voyez du sang sur
moy, leur respondit-il, c'est du
mien propre, et il faut que je me
sois blessé en tombant au lieu où
vous venez de me treuver. Helas !
Ce n'est pas moy qui fais des homicides,
au contraire l'on en
commet tous les jours dessus ma
personne, et l'amour m'a desja
osté plus de mille fois la vie. Que
si vous vous estonnez de m'avoir
trouvé avec une eschelle, sçachez
que je la portois pour aller rendre
mes devoirs à une beauté qui
est si merveilleuse que si le ciel
en avoit une pareille, il viendroit
des geans qui mettroient encore
Osse sur Pelion pour l'escalader.
Ce discours si extravagant fit
connoistre à ces bourgeois que
cét homme cy avoit la teste fort
mal faite, et trouvant en luy plus
de simplicité que de malice ils
s'en voulurent donner du passe-temps,
et luy demanderent ce
qu'il leur bailleroit s'ils luy rendoient
la liberté. Il dit qu'il n'avoit
point d'argent, et que quand
il en eust eu, il ne leur en eust pas
donné, veu qu'il n'estoit pas leur
prisonnier de guerre pour estre
obligé à leur payer une rançon.
Comme ils en estoient là dessus
un de la troupe considerant son
habit extraordinaire, s'avisa qu'il
avoit ouy dire qu'Anselme avoit
avec luy un homme fait comme
celuy là, et aussi tost en ayant parlé
aux autres, ils crurent tous que
leur prisonnier apartenoit à ce
galand homme qui estoit fort de
leurs amis, mais estant trop tard
pour le luy remener, ils le voulurent
retenir pour cette nuict.
L'on luy donna son lict à part où
il se coucha plustost pour resver
que pour dormir, mais les autres
qui estoient las d'avoir fait la
débauche n'en firent pas de mesme.
Le matin Lysis s'estant levé se
promena dedans sa chambre, et
la maistresse du logis qui ne l'avoit
point encore veu, parce qu'elle estoit desja couchee quand
il estoit arrivé le soir, s'en vint le
visiter ayant charge de luy asseurer qu'on ne luy vouloit point
donner la liberté. Belle geoliere
de ma prison, luy dit il, en la salüant,
c'est à vous que je demande
la franchise : vous estes obligee
de me la rendre suivant la
reigle de toute bonne histoire.
Ou voyez vous aucun heros de
roman prisonnier qui ne recouvre
sa liberté, par le moyen de
quelque dame qui le visite en sa
captivité ? Le panfile de Lope de
Vega est delivré par Fleride, et
Clyante dans la polixene de Moliere
est delivré par Elismene, et
Arsace delivre Theagenes dans
Heliodore. Imitez ces dames
pour ne point troubler cét ordre
et si vous ne pouvez faire cela
par amour, faites le par compassion.
La bourgeoise qui avoit
l'esprit grossier entendoit si peu
les paroles de Lysis, qu'elle crut
qu'il la prioit de son des honneur,
de sorte qu'elle s'enfuit
toute en colere, et alla conjurer
son mary de ne plus garder une
personne si insensee. Il la voulut
contenter, et s'en alla voir Anselme,
à l'instant mesme qu'il
vouloit battre Gringalet, à cause
qu'il avoit abandonné le berger.
Anselme ayant apris de ses nouvelles,
l'alla treuver, et le remena
chez luy avec beaucoup de
joye. Lysis estant dedans sa maison,
luy conta toutes ses avantures.
Il ne vouloit pas faire oster
les tasches de son habit, par ce
que ne s'estant point treuvé blessé,
il ne s'imaginoit plus que ce
fust là de son sang. Il se souvenoit
à peu pres de l'escuelle qu'il avoit
renversee, et croyoit que c'estoit
Charite que l'on avoit saignee au
bras, tellement qu'il se figuroit
qu'il n'y auroit que de l'honneur
à porter de ses marques dessus
soy. Toutefois Anselme luy ayant
remonstré qu'il ne falloit pas
que son affection eust des enseignes
si publiques, il se despoüilla
et se mit bravement au lict, cependant
qu'une servante prit son
habit pour le savonner, et il dit
qu'il n'y avoit point de honte à
cela, encore qu'il fust jour, veu
que l'on pouvoit bien asseurer
qu'il estoit malade, puis qu'il estoit
amoureux, la santé ne logeant
guere avec l'amour. Anselme
l'ayant quité, un laquais de
Leonor entra dans la maison, et
luy vint dire que sa maistresse le
supplioit bien fort de la venir voir
tout à l'heure. Cette dame qui se
tenoit fort sur sa gravité, n'avoit
pas accoustumé de le traiter si
familierement, si bien qu'il s'estonnoit
de ce message, et en estoit
neantmoins fort aise, à cause
de l'affection qu'il portoit à
Angelique. Il partit aussi tost
sans prendre congé de Lysis, et
estant chez Leonor, elle luy dit
qu'elle avoit trouvé sur sa fenestre
une lettre qu'elle luy vouloit
communiquer, pource qu' elle
croyoit qu'elle venoit du berger
qu'il avoit chez luy, et que l'on
avoit aussi trouvé au matin autour
de sa porte force bouquets,
et une eschelle dedans la ruë, de
laquelle il y avoit aparence que
ce bel amant s'estoit servy à
tout son dessein. Anselme luy dit
qu'elle avoit fort bien jugé, et
luy fit le recit de toute l'avanture de Lysis ; auquel il ne restoit plus
rien que de se pendre à la porte
de sa maistresse, comme fit Iphis
à celle d'Anaxarete, apres y avoir
aussi ataché force chapeaux de
fleurs, suivant l'ancienne mode.
Leonor avoit desja leu la lettre
du berger ; elle la monstra
à Anselme, qui y treuva ces
mots.
à la plus aymable et la mieux aymee
bergere de la rive de Seine.
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
celuy qui se dit vostre esclave, Lysis.
Anselme prit bien du plaisir à
voir cette lettre qui estoit composee
à la mode de la plus part de
celles que plusieurs ignorans
font aujourd'huy, lesquels s'excusent
seulement de ce qu'ils
n'ont point escrit il y a long-temps,
ou de ce qu'ils ont pris la
hardiesse d'escrire, et ainsi employent
toute leur lettre à dire
qu'ils vous en escrivent une, et ne
vous mandent presque autre
chose. On adjoustoit encore à cecy
une plaisante consideration
c'estoit que Lysis par une faute
de jugement mettoit que l'amour
avoit jetté des cendres sur
son escriture pour la seicher, et
cela ne se pouvoit faire qu'elle
ne fust achevee, et puis il disoit
que ce mesme dieu luy avoit
aussi donné de la corde de son
arc, et de la cire de son flambeau
avec quoy il l'avoit fermee, mais
comment est-ce qu'il eust pû y
escrire tout cecy, si elle eust esté
desja close. Cela faisoit bien rire
Leonor qui ne se pouvoit lasser
de l'entendre ; elle dit à Anselme
que tout resolument elle vouloit jouyr de la conversation de son
gentil berger, comme il luy avoit
desja promis. Anselme luy dit en
s'en allant, que sans faillir il le luy
ameneroit le soir, et de fait que
quand ses habits furent bien lavez
et bien frottez et seichez, tellement
qu'on n'y voyoit plus de tache, il
se vestit et ayant soupé avec grande
allegresse, s'en alla avec son
cher hoste en la maison tant desiree.
Ils ne trouverent en la salle
que Leonor, à laquelle Lysis fit
un compliment tiré d'un des plus
celebres romans de ce siecle, et
si elle luy eust respondu de mesme
qu'il y avoit dans son livre, il
luy aprestoit desja la replique
qui suivoit. Mais voyant entrer
Angelique et Charite il perdit un
peu son caquet, et commença de
trembler comme s'il eust eu la
fiévre. Toutefois ayant tiré à
part Anselme il eut bien la hardiesse
de luy dire, remarquez
vous de quelle sorte ces deux
beautez entrent icy ? Angelique va
devant et Charite apres. Un lourdaut
penseroit que c'est à cause
qu'Angelique est la maistresse et
Charite est la servante, mais bannissons
cette opinion ; c'est qu'Angelique
sert d'aurore à Charite,
qui est un soleil, et elle annonce
tousjours sa venuë. Anselme luy
eust reparty quelque chose pour
conserver la gloire d'Angelique
si Leonor ne l'eust appellé au méme
instant pour sçavoir ce que
luy disoit le berger. Craignant
qu'elle ne s'offençast du mespris
qu'il avoit fait de sa fille, il
luy fit accroire qu'il luy disoit
que le temps qui ravit toute chose
adjoustoit tousjours quelque
nouvelle grace à sa maistresse.
Leonor luy demanda à l'oreille
s'il trouveroit bon qu'elle dist à
Lysis qu'elle n'entendoit pas
qu'il vinst la nuict escheller ses
murailles et que cela estoit scandaleux,
mais il ne le treuva pas à
propos, par ce qu'il ne faloit pas
traiter si rigoureusement pour la
premiere fois un esprit si extravagant,
si l'on vouloit tirer du
plaisir de luy. Il arriva alors quatre
damoiselles de ses voisines et
deux jeunes hommes qui disoient
qu'il falloit danser aux chansons.
Aussi tost Lysis craignant qu'un
autre que luy ne prist Charite,
luy alla demander la main
avec une reverence à triple estage ;
mais il ne fut pas si tost
dans la danse, qu'Angelique luy
dit qu'il faloit qu'il chantast, et
qu'un berger comme luy devoit
sçavoir bien des chansons. Aprenez
le nombre des estoilles, dit
Lysis, contez les coquilles de la
mer, les espics de la beausse, les
pommes de Normandie, les fromages
de Hollande, et les raisins
de Bourgongne, et vous sçaurez
le nombre de mes chansons ;
mais il faudroit que j'eusse icy
mon repertoire que mon cousin
Adrian m'a pris ; je n'en diray
aujourd'huy que quelque commune.
Il y eut alors une damoiselle
de la troupe qui commença de
chanter, ne se pouvant tenir à
rien faire, et quand elle eut finy
on fit acroire à Lysis qu'il estoit
sous la poutre, et que c'estoit à luy
à dire sa chanson. Il se mit à dire,
  reverdie   
Charite du coin de l'oeil pour luy
monstrer qu'il parloit à elle. Sa façon
de danser estoit fort agreable,
car outre qu'il faisoit des pas
hors de cadance, il se balançoit
d'un costé et d'autre, comme s'il
eust eu les hanches desmises. Cependant
la compagnie qui connoissoit
son humeur, ne laissoit
pas de confesser qu'elle estoit
fort honoree de l'avoir, mais
pour ne le point fatiguer, il n'y
eut plus que les damoiselles qui
chanterent depuis. L'heure de se
retirer venuë la danse cessa, et
par ce qu'il ne faisoit plus guere
clair sur la montee, un laquais
vint avec de la chandelle allumee
pour reconduire le monde,
mais le vent la souffla à moictié
chemin, si bien que Lysis voyant
que les dames estoient toutes esperduës
dedans un lieu obscur
comme celuy là, s'avisa de crier
en cette necessité. Page aproche-toy
de Charite, et touche son
coeur de roche avec un fer ; il en
sortira du feu comme du caillou
d'un fuzil. Vous avez raison Lysis,
repartit Anselme, mais pour faire
ainsi sortir des estincelles de
son coeur, il faudroit que ce fust le
fer des dards de vos yeux qui le
touchast, et que la mesche de vostre
amour, et l'allumette de vostre
desir fussent toutes prestes
pour servir à allumer nostre chandelle.
Y a t'il tant d'affaire ? Reprit
Lysis, voicy une autre invention
plus prompte. Page, va tout d'un
train allumer ta chandelle aux
yeux de Charite : elle y a tousjours
des flammes, mais garde que le
suif ne s'y fonde entierement.
Comme il achevoit ces mots,
Charite arriva avec la chandelle
quelle venoit de rallumer dans
la cuisine. Ha ! L'amour soit loüé,
continua-t'il, vous voyez le pouvoir
du feu de la plus rare beauté
de l'univers. Et bien que chacun
se mist à rire de son imagination
extravagante, jamais il ne voulut
croire autre chose, sinon que la
chandelle avoit esté rallumee
aux yeux de Charite, et lors
qu'Anselme y voulut contredire
estant dans sa maison, il luy allegua
pour une raison fort pertinente
que l'on trouvoit chez
tous les poëtes que Cupidon allumoit
tousjours son flambeau
aux yeux de sa mere et des autres
belles, et que ce n'estoit pas
d'aujourd'huy que les beautez avoient
des flammes. Pour ne vous rien
celer, luy dit Anselme, je vous asseure
que je n'ay jamais veu de
feu au visage de Charite, que
quand elle avoit une certaine
galle à la jouë que l'on appelloit
du feu gregeois ; et pour vous
tirer d'erreur, ne considerez vous
pas que quand la chandelle s'est
soufflee, nous n'eussions pas esté
sans clarté, comme nous estions,
si cette belle en avoit dans ses
yeux, veu qu'elle estoit au mesme
lieu ou nous demeurions en obscurité ?
Vous n'estes pas bon philosophe,
repartit Lysis, sçachez
que le feu qui est aux yeux de
Charite, est comme le feu elementaire,
que nous ne pouvons
voir, encore que nous soyons bien
asseurez qu'il est entre l'air et le
ciel de la lune. Que si ce beau feu de ma maistresse nous est invisible,
c'est qu'il est si pur et si
subtil que nos yeux ne le peuvent
apercevoir, et si l'on void sa
flamme tout à plein, lors qu'il a
allumé une chandelle ou un
morceau de bois, c'est le meslange
des vapeurs de la matiere qui
luy donne une couleur.
Bien que Lysis taschast ainsi
de faire paroistre qu'il estoit fort
bon physicien, si est-ce que le
jour suivant Anselme ne laissa
pas de contester encore la dessus
pour se donner carriere, mais le
berger eut la prudence de se taire,
afin que n'estant point irrité
contre luy, il le remenast librement
au lieu où son coeur estoit
en prison. Un peu apres disné
se promenans ensemble derriere
le clos de Leonor, ils treuverent
la porte de derriere ouverte.
Anselme entra et ayant esté
fort avant il s'en vint dire à
Lysis qu'il avoit veu Charite qui
dormoit sous un berceau du jardin.
C'estoit que sa maistresse estant
allé faire quelque visite elle
avoit pris le temps de se promener,
et s'estant là reposee s'estoit
endormie insensiblement. Lysis
se voulant prevaloir de cette occasion
fit signe à Anselme qu'il se
tinst à la porte, cependant qu'il
iroit la voir, mais il ne laissa pas de
le suivre pour remarquer ce qu'il
feroit. Le berger avoit si peur de
faire du bruit qu'il alloit aussi
doucement que s'il eust esté sur
des espines, et comme il fut au
berceau qu'Anselme luy avoit
enseigné, il aperceut Charite
couchee sur un siege de gazons
tapissé d'herbe. Elle avoit le visage
tourné vers le ciel, et la bouche
ouverte, tellement que le soleil
luisant dessus comme il faisoit,
on eust bien dit quelle heure
il estoit si l'on eust regardé à
ses dens larges et disposees avecque
mesure, sur lesquelles finissoit
l'ombre de son nez, qui estoit
si mince qu'il sembloit estre là
planté comme l'esguille du quadran.
Le berger ravy d'admiration
de la voir estoit jaloux de
toute chose. Il estoit fasché de
treuver que son corps faisoit un
ombre, et il eust bien voulu estre
là sans luy. Aux rayons du soleil
qui passoient au travers des arbres,
il voyoit des atomes qui alloient
pirouettant ; il s'en faschoit
et taschoit de les chasser avec son
chapeau, croyant qu'ils s'entrebattoient
à qui iroit le premier
baiser Charite. Considerant aussi
que les fueillages n'estoient
point assez espais pour deffendre
sa maistresse des regards du
soleil, il se mit au devant d'elle
pour empescher qu'il ne la vist
d'avantage. Ce qui luy desplaisoit
le plus estoit qu'il entendoit
tousjours quelque petit bruit, et
qu'il avoit peur que cela ne la reveillast,
et que s'en allant elle ne
luy ostast le moyen de la voir à
son aise. Que ce vent est importun ! Disoit-il tout bas,
il ne se contente pas de luy souffler au
nez, il murmure encore entre
ses fueilles. Il m'est avis que les
rouës du char du soleil s'entendent
d'icy, et je pense mesme que
les arbres font du bruit en croissant
et les fruicts en meurissant, mais sur tout je hay ces mouches
qui viennent bourdonner icy allentour ;
elles veullent aller succer
les roses des jouës de Charite,
comme celles de Leucippe et
d'Eudoxe, et cependant elles la
picqueront. Si j'en puis tenir une,
elle payera pour les autres. J'en
feray un sacrifice à ma deité, je
l'immoleray devant elle. En achevant
cecy il se mit en plus de
postures differentes pour prendre
des mouches, que ne fit jamais
l'empereur Domitian. Il se
haussoit, il s'abaissoit, il sautoit
en l'air, il ouvroit sa main droicte
et la refermoit aussi tost, sans
prendre autre chose que du
vent ; et outre cela il faisoit de
telles grimasses qu'il n'y a point
de masque de ballet qui en ayt
de si plaisantes. Comme il vid
qu'il n'en pouvoit attraper aucune,
il se contenta de les chasser
avec son chapeau, et se mit aupres
de Charite, pour les empescher
d'aprocher d'elle. Toutefois
il y en eut une si hardie que lors
qu'il se fut un peu destourné, elle
se planta dessus le nez de la belle,
où elle se tenoit avec beaucoup
de gravité. Vrayment dit Lysis, tu
fais là de la presidente, et tu prophanes
ce beau trosne, mais ce
plaisir te coustera cher. En disant
cecy à basse voix, il avance sa
main tout doucement, et la pousse
enfin de toute sa force contre
le nez de Charite, qui se resveille
en sursaut, et croiant qu'il la frapee
tout expres, luy dit, que vous
estes un rude joüeur ! Je me sentiray
long-temps de ce coup là. Ne
pouviez vous m'esveiller plus
doucement ? Lors qu'elle disoit
cecy Anselme qui avoit tout veu
s'estant caché derriere des arbres,
s'en vint l'apaiser, luy remonstrant
que Lysis avoit voulu l'obliger,
en prenant une mouche
qui luy alloit picquer le nez ; et
Lysis dit que c'estoit la verité, et
que le plus grand malheur estoit
qu'il n'avoit sceu attraper ceste
meschante beste pour la punir
du mal dont elle venoit d'estre
cause. Anselme demanda apres à
Charite s'il y avoit quelqu'un au
logis. Elle luy respondit que tout
le monde estoit sorty, mais que
Leonor et Angelique reviendroient
bien tost, tellement qu'il
dit qu'il faloit entrer dans la maison
pour les attendre. Charite y
estant se mit à coudre en linge,
afin de reparer le temps qu'elle
avoit perdu, et Lysis luy voyant
moüiller son fil avec ses lévres
pour le faire passer plus aysement
par le trou de l'aiguille, alla le
tirer de ses mains, et le sucça long
temps, disant qu'il vouloit tascher
d'attiedir ses ardeurs par cette
charmante humidité, qui valoit
bien une rosee de l'aurore,
et comme Charite luy ostoit ce
fil s'estonnant de sa sottise, il luy
dit, he ! Ma belle, comment ne
baiseroy-je point ce qui a touché
à vostre bouche, veu que toute la
nuict, je n'ay fait autre chose que
baiser ma main, pource qu' elle
toucha hier à la vostre, quand
nous dansions ; et avant hier je fy
bien plus. Il en demeura là, car ce
qu'il vouloit dire estoit si particulier
qu'il le faloit taire. Il vouloit
parler de la porte qu'il avoit baisee, et en suitte de cela il eust falu
toucher quelque chose de sa lettre,
dont il n'estoit pas d'avis de
rien dire à Charite devant Anselme.
Toutefois il estoit bien en
peine de voir qu'elle ne faisoit
point paroistre qu'elle l'eust veuë
et qu'elle sceust au vray son affection,
mais il s'alla imaginer
que c'estoit qu'elle vouloit tesmoigner
sa modestie, qui se rendoit
bien digne d'estre admiree.
Il reprit son premier discours, et
par une boutade qui apartenoit
bien à son humeur, s'en vint dire
que desormais il ne baiseroit
plus sa main, qu'auparavant Charite
ne luy eust pardonné plus
solemnellement qu'elle n'avoit
fait le coup qu'elle luy avoit baillé ;
et tout à l'instant, il s'alla mettre
un genoüil en terre devant sa
maistresse, attendant ce qu'elle
ordonneroit. Mais elle qui n'estoit
pas accoustumee à voir des
hommes habillez comme luy,
ne le prenoit que pour un sauteur
de la foire Sainct Germain,
et ne sçavoit que respondre à ses
discours extraordinaires, toutefois
il prenoit son silence pour un
consentement. Il arriva alors
qu'en cousant elle se picqua un
doigt avec son esguille, et Lysis
voyant sortir le sang s'escria ainsi.
Tel est le nectar qui coule des
playes que recoivent les dieux.
Il sortit de pareil sang de la main
de Venus quand Diomede la
blessa à la guerre de Troye ; et
elle saigna encore de mesme lors
qu'en voulant cueillir des roses
les espines la picquerent ; que si
les roses qui estoient blanches ne
se fussent alors metamorphosees
en rouges, et que cela fust encore
à faire, ce seroit du sang de
Charite que l'on atendroit ce miracle :
mais au lieu de cela il nous
produira quelque nouvelle fleur,
aussi bien que celuy d'Ajax et de
Narcisse. En disant cecy il prit de
petites rogneures de toille dans le
panier de Charite, dont il essuya
ce sang qui couloit le long de sa
main, et puis il serra tout dedans
sa pochette avec encore quelque
autre linge. Il croyoit que sa fortune
estoit bien aussi grande d'avoir
cecy, comme d'avoir des taches
que l'on avoit ostees de son
habit, et neantmoins il ne s'en
contenta pas. Ayant trouvé un
ploton de laine rouge que sa
maistresse employoit quelquefois
à de la tapisserie, il en tira
cinq ou six esguillées, et s'en fit un
bracelet. Charite à qui cela ne
plaisoit point, luy dit qu'il avoit
tort de gaster ainsi sa laine, tellement
qu'il luy fit cette belle
plainte. Comment, rigoureuse,
refusez vous cette chetive faveur
à celuy qui souffre tant de supplices
en vous aymant ? N'avez-vous
pas veu que l'on donne des colliers
aux chiens des grands princes
où leurs armes sont atachees,
afin qu'en quelque lieu qu'ils aillent,
l'on dise aussi tost, ils sont à
un tel ? Ne sçavez vous pas aussi
que l'on trouva une fois un cerf
dans une forest avec un collier
d'or, où certaines lettres estoient
gravees, lesquelles faisoient paroistre
qu'il avoit apartenu il y avoit
plus de cinquante millions
d'annees à Alexandre Le Grand ? De mesme il faut que j'aye
necessairement quelque bracelet
auquel on puisse juger dés que
l'on me verra, que je suis non pas
vostre cerf des bois, car je serois
mangé des chiens comme Acteon,
mais vostre cerf et esclave d'amour.
Quoy doutez vous que je
ne vous apartienne ? Sçachez que
vous estes ma deesse, et que vous
avez la gloire de vous pouvoir
appeller la reyne de mon ame,
la princesse de mon coeur, la doüairiere
de mes desirs, la duchesse
de mes pensees, la marquise de
mes volontez, la contesse de
mes conceptions, la baronne de
mes actions, et la vidame de mes
paroles. Je ne vous veux plus escrire
de lettres que toutes ces
qualitez ne soient au dessus.
Cependant qu'il disoit cecy le
doigt de Charite saignoit tousjours,
à quoy Anselme ayant pris
garde, il dit au berger qu'il avoit
grand tort de s'amuser à tant de
cageolleries inutiles, et ne point
songer à remedier à la playe de sa
maistresse. Il souhaitta d'estre
aussi sçavant que Machaon ou
qu'Esculape pour la penser, et
sortit incontinent de la salle pour
chercher des toilles d'araignees
en quelque endroit mal nettoyé.
Il supplioit Pallas de luy en
faire treuver bien tost, à cause
qu'il croyoit qu'elle avoit
puissance sur cét insecte, qui
avoit esté autrefois une tapissiere
qu'elle avoit ainsi metamorphosee.
Mais Leonor et Angelique
arrivans alors, il cessa de
chercher, parce que mesme Charite
avoit estanché son sang. Leonor
ayant mis Anselme sur un
discours de mesnage, vint à parler
de quelques jeunes entes de
son jardin, lesquelles avoient fort
rapporté, et les luy voulut monstrer.
Lysis les suivit par complaisance,
encore qu'il luy fust fort
fascheux de s'esloigner de Charite.
Quand il fut revenu il la trouva
dedans la cour, assise sur une
pierre, et laissant toute autre
compagnie, il s'alla mettre un genoüil
en terre aupres d'elle pour
l'entretenir. Cependant Gringalet
qui estoit entré là, se delibera
de se venger de luy, pource qu' il avoit
esté cause que son maistre l'avoit
voulu battre, et qu'il ne luy avoit
rien donné de tout ce qu'il luy
avoit promis pour l'avoir assisté
en son entreprise amoureuse.
C'estoit un garçon qui employoit
tout l'argent qu'il pouvoit avoir
à des malices. Il avoit tousjours
des lunettes et des cousteaux où
il y avoit des picquans, afin de
tromper ses camarades. Il avoit
alors un des meilleurs miroüers
ardens qui se pust trouver. Bien
que son maistre le luy vist tenir,
il ne luy en dit mot. Il fit donc
rencontrer les rayons du soleil
au milieu, et fit aller la reflexion
sur le chapeau de Lysis, qui n'estant
que de paille, fut incontinent
allumé. Il estoit bruslé à
moictié qu'il ne le sentoit pas,
tant il estoit transporté d'amour,
mais enfin ses cheveux commenceans à rostir,
il se leva de grande
furie, et mettant les mains dessus
il frotta long temps auparavant
que de s'aviser de se descouvrir.
Enfin ayant jetté le chapeau à terre, et le voyant brusler encore,
il dit cecy avec un grand estonnement.
ô merveille ! Charite
alloit reduire tout mon corps en
cendres, si je ne me fusse retiré :
mais pourquoy merveille, puis
que l'on sçait bien qu'elle peut
enflammer toute chose, et que je
ne devois pas m'aprocher si pres
d'elle comme j'ay fait, si je ne voulois
estre bruslé ? Ne te l'avois-je
pas bien dict, Anselme, quand tu
contestois là dessus ? Ha ! Incredule !
C'est pour toy que s'est fait
ce miracle, et si pour te punir tu
n'as pas esté bruslé toy-mesme,
c'est que tu n'és pas digne d'estre
consommé par de si beaux feux.
A t'on jamais ouy reciter une
plus plaisante saillie que celle-cy
Leonor, Angelique et Anselme
n'en pouvoient rire, tant ils
estoient occupez à l'admirer, et
pour tesmoigner à Lysis qu'ils
croyoient ce qu'il disoit, ils allerent
prendre son chapeau, le regarderent
par tout avec divers
gestes, et dirent qu'ils s'esbahissoient
veritablement du pouvoir
de Charite. Comment, mamie, luy
dit Leonor, voulez vous donc
brusler tous ceux qui vous ayment ?
Je vous prie, allez dans la
cuisine vistement, et vous mettez
la teste en un seau d'eau, pour esteindre
le feu de vos yeux qui
pourroit brusler nostre maison.
Charite s'en alla alors de devant
eux, encore qu'elle ne pust rien
comprendre à tout ce que l'on
luy vouloit dire, mais ayant regardé
dans son panier, et y trouvant
quelque linge de manque,
elle s'en vint le demander à Lysis.
Vous m'arracheriez plustost
les yeux que les faveurs que j'ay
de vous, luy dit-il, je les garderay
toute ma vie. Elle n'en eut pour
lors autre chose ; mais bien long-temps
apres comme il pensoit
s'en aller avec Anselme, elle s'en
vint crier à Angelique, mademoiselle,
s'il vous plaist de le retenir :
il m'a desrobé un bas de
collet ; qu'il ne sorte point qu'il
ne me l'ait rendu. Ha berger ! Luy
dit Angelique, vous avez tort de
desrober ainsi les filles en une
maison où l'on vous fait si bon
accueil. Chere nymphe, respondit
Lysis, je ne suis larron que
des coeurs et des volontez : pour
le linge que demande Charite,
l'amour me l'a baillé justement ;
si je le rendois, il en rougiroit de
colere, et ne me voudroit plus
connoistre pour un de ses favoris.
Charite qui ne se payoit point
de tout cecy, le tira par des chausses
tant qu'elle put, et une autre
servante luy aydant il fut contraint
d'entrer dans la cuisine, où
celle-cy qui estoit la mesme qui
l'avoit arousé d'eau d'ange, luy
dit qu'il ne faloit pas qu'il pensast
rien emporter de chez eux, et comme
il lui eust reparty qu'il n'avoit
rien pris que des faveurs qui luy
estoient deuës, elle dit qu'il faloit
donc qu'il en donnast reciproquement
à Charite, et que l'on
ne voyoit jamais qu'un serviteur
emportast rien de sa maistresse,
s'il ne luy laissoit aussi quelque
chose en eschange. Il arriva pendant
ce tumulte qu'un soulier de
Lysis se desnoüa ; cette servante
qui estoit une grosse bouffonne, le tira tout à fait hors de son pied,
et dit, voicy la faveur qui demeurera
à Charite de la part de
son serviteur ; qu'il s'en aille
maintenant à la bonne heure,
nous ne luy demandons plus
rien. Elle quitta alors Lysis qui se
resjouyt d'estre sorty de ses mains
à si bon marché, et ayant pris
congé de la compagnie, s'en retourna
avec Anselme d'une fort
plaisante façon. N'ayant qu'un
soulier, il n'alloit qu'à cloche-pied,
de peur de gaster sa chausse,
et se soustenoit sur un baston,
que luy avoit presté Gringalet.
Avecque cela son chapeau à moictié
bruslé qu'il avoit repris, le
rendoit de si bonne mine, qu'il
sembloit que ce fust quelque
pauvre estropié qui se sauvast
d'une bataille. Aussi disoit-il, que
comme les guerriers ayans esté
à quelque escarmouche gardent
soigneusement leur cuirasse et leur
casque, s'il y a quelque coup qui
les ait endommagez, afin de tesmoigner
à l'avenir qu'ils ont esté
des plus avant dans la meslee ; ainsi
vouloit il garder son chapeau
bruslé, en memoire du danger
qu'il avoit couru aupres de Charite,
et que possible l'atacheroit-il
en trophee à la voûte du temple
de l'amour. Anselme luy dit
avec une façon serieuse qu'il aprouvoit
ce dessein : mais il faut
croire qu'il rioit bien sous le masque
d'une telle extravagance, car
il avoit bien veu comme son laquais
avoit bruslé ce chapeau avec
son miroüer ardant, et l'avoit
souffert tout expres. Pour
Gringalet qui alloit derriere
avec son compagnon, il ne se
pouvoit tenir de rire, et faisoit
plus de grimasses que le singe
d'un basteleux.
Quand ils furent en leur maison
Anselme donna un chapeau
gris à Lysis, et d'autres souliers
aussi, et le berger repassant en sa
memoire tout ce qui luy estoit arrivé
cette apresdinee, jura que jamais
dans aucun livre il n'avoit
veu que pas un amant eust eu en
si peu de temps de si rares avantures.
Il tira de sa poche le linge où
estoit le sang de Charite, et l'ayant
baisé par plusieurs fois, et son
bracelet de laine aussi, il tint toutes
ses peines pour bien employees,
et la perte de son soulier,
ny la brusleure de son chapeau,
ne le fascherent point.
Pour le bracelet il fit voeu de le
porter eternellement au bras, et
pour le linge il le serra avec les
autres joyaux qu'il avoit desja eus
de sa maistresse.
Pendant le soupé il ne parla
d'autre chose que de l'ardeur des
rayons qui sortoient des yeux de
Charite, et toute la nuict il ne fit
que resver là dessus, si bien que
sur le poinct du jour les fortes impressions
qu'il avoit de cecy luy firent
songer en dormant que l'amour
l'avoit mis sur un bucher,
ou il brusloit depuis la plante des
pieds jusqu'au sommet de la teste.
S'estant resveillé comme il estoit
en cette peine il ne quita pas
l'opinion qu'il avoit d'estre dans
un feu, et s'estant jetté à bas du
lict, il sortit de sa chambre sans
avoir autre chose sur le dos que
sa chemise, et descendit les montees, criant tant qu'il pouvoit,
ha ! Je brusle ; ha ! Rigoureuse
Charite, que vos flammes ne
sont elles plus tiedes ? Et il s'en alla
ainsi jusqu'à une fontaine qui
estoit au milieu du jardin, et se
jetta dedans, pensant esteindre
son feu. Le bassin estoit creux de
quatre pieds, et il y avoit assez
d'eau pour le noyer s'il y fust demeuré
long temps, mais Dieu
qui ayde tousjours aux innocens
et aux fous, permit que le jardinier
fust desja à son ouvrage.
Ayant ouy ses cris et le bruit qu'il
avoit fait en se plongeant dans
cette fontaine il vint voir ce qu'il
avoit. Il le trouva comme il grenouilloit
dedans l'eau, et le retira
apres luy avoir permis de se laver
et de se rafraischir à son gré. Sans
cela nous ne serions pas en peine
de faire son histoire plus longue,
et ce seroit icy que sa vie et ses
avantures eussent finy.
Lors qu'il fut hors de l'eau il
revint un peu à soy, et ne s'imagina
plus de sentir aucune chaleur.
Toutefois il ne s'en retourna à
la maison qu'en tremblant, et ne
se voulut pas recoucher, croyant
que son lict produisoit des flammes.
Anselme se leva pour sçavoir
à quel suject il avoit tant fait
de bruit, et en ayant apris l'histoire
de sa propre bouche et de
celle du jardinier, il luy fit changer
de chemise, et le fit habiller,
afin qu'il vinst promener avec
luy pour se divertir. Jamais Anselme
ne fut plus empesché : il
crut qu'il avoit pris une charge
plus grande qu'il ne se l'estoit
imaginee, et que s'il arrivoit faute
de Lysis, l'on le luy demanderoit
meilleur qu'il n'estoit, tellement
qu'il ne sçavoit s'il le devoit renvoyer
à son cousin. En se pourmenant
il voulut espreuver s'il
n'y avoit pas moyen de mettre
son esprit en repos. Aprenez moy
une chose, luy dit-il, pourquoy
craignez vous tant le feu de l'amour ?
Que ne faites vous mettre
un bon seau d'eau pres de vostre
lict, quand vous vous couchez,
afin de l'esteindre s'il s'allume
vivement ? Ha ! Mon amy, reprit
Lysis, mon feu est un feu gregeois ;
il est composé de soulphre
vif, de chaux vive, de naphte et
de camphre ; il brusle dans les
eaux : que s'il vient de s'esteindre
dans ta fontaine, ce n'a esté que
par bon-heur. Mais pensez que
les froidures de l'esprit y pourroient
quelque chose, dit Anselme,
que ne vous en munissez
vous ? Helas ! Respondit Lysis avec
un soupir, il y a long-temps que
mon coeur n'a plus de glace, et
qu'il n'a que des flammes au lieu.
Les eaux artificielles n'esteindront
elles pas bien un feu d'artifice ?
Pleurez tant que le vostre
soit esteint. Mes larmes coulent
au dehors, repartit Lysis, et mon
brasier est au dedans, dequoy servent
elles ? Il semble qu'il vaille
mieux ne les jetter point, afin que demeurant dedans moy, elles
amortissent les efforts interieurs
de mon amour. Toutefois
à n'en point mentir, quand je
pleure je sens quelque rafraischissement,
et je suis bien aise
que l'on m'en ait fait resouvenir. Voyla qui va bien, dit Anselme,
jettez donc force larmes quand
vous serez devant Charite, dont
les regards sont si dommageables,
qu'hier elle vous pensa tout
brusler, et qu'aujourd'huy vous
vous en sentez encore. Mais
quand j'y songe d'où vient qu'elle
a tant de flammes, veu qu'elle
a aussi tant de froideurs, au moins
pour tous les autres amans, si ce
n'est pour vous ? Le feu est dans
ses yeux, et la glace dans son
coeur, respondit Lysis, il y a bien
loin de l'un à l'autre, tellement
qu'ils conservent chacun leur
puissance. Vous avez raison, reprit
Anselme, mais n'a-t'elle pas
de la neige sur son col, et sur son
sein, et sur son visage mesme ?
Cecy ne doit-il pas moderer l'ardeur
des flambeaux de ses yeux ?
Il y a en cela un miracle, respondit
Lysis, et pourtant n'est-il pas
nouveau, car j'ay leu qu'il y a au
monde de certaines montagnes
couvertes de neiges, du sommet
desquelles il sort des flammes. Je
veux bien cela, dit Anselme, mais
tousjours faut il que vous m'accordiez
que la neige qui est autour
des flammes de Charite rabat
merveilleusement ses coups,
de sorte qu'elle ne vous peut
brusler que de pres, comme elle
fit hier, et non pas envoyer son
feu depuis sa maison jusqu'icy.
Que si vous avez senty quelque
ardeur, ç'à esté par imagination,
et le subtil Morphee vous a seduit.
Je le croy presque, dit Lysis,
car ce trompeur se change en feu
et en riviere, comme il luy plaist.
Lysis en demeura sur cette
croyance, se laissant ainsi persuader
par les anthitheses, et les autres
pointes de la poësie, comme
s'il eust esté en sa puissance de
faire qu'il y eust du feu, de la glace,
de la neige, et beaucoup d'autres
choses estranges en sa maistresse,
selon qu'il luy sembloit
bon de les dire. Il luy estoit avis
qu'il n'y avoit qu'à se les imaginer
pour les rendre veritables.
Je ne sçay si les poëtes ont une
croyance aussi legere, mais au
moins ont ils de semblables pensees,
et ils bastissent leurs desseins
sur de pareils fondemens. Ils
cherchent force contradictions
pour faire leurs pointes, et ils
donneront un sein d'yvoire que
les flesches ne peuvent entamer,
à la mesme maistresse à laquelle
ils en ont donné un de neige qui
se peut penetrer facilement. On
seroit long-temps à remarquer
toutes leurs absurditez : il suffit
de sçavoir que Lysis qui estoit un
de leurs principaux disciples, se
laissoit manier à leur gré. Anselme
fut fort resjouy de voir son
esprit si docile, et l'entretint tousjours
depuis en une asseurance
bien ferme, luy remonstrant qu'il
ne faloit pas craindre que Charite
le voulust brusler, veu que l'on
ne voyoit point de divinitez si
peu soucieuses de leur honneur
que de brusler leur temple.
Ce fut cette opinion qui luy
rendit l'ame, s'il faut dire ainsi,
et son hoste voulant quelque temps apres aller voir Leonor
luy tout seul, ne feignit point de
le laisser à sa maison. Aussi ne fut-il
guere dehors, et estant revenu
il s'en vint luy dire qu'il y avoit
bien des nouvelles, et que Leonor
qui estoit une femme qui bastissoit
un dessein en un moment,
s'en retournoit à Paris avec sa fille
Angelique. Tu ne sçais pas
donner de la gravité ny de la grace
aux choses, luy dit Lysis, veu
que cette Angelique est ta maistresse,
comme j'ay remarqué facilement,
devrois-tu parler d'elle
sans periphrase ? Dy que Leonor
qui est reyne du merite, s'en retourne
dans la reyne des villes
avecque sa fille, qui est la reyne
de ton ame. Dy que cette Angelique
de nom et d'effect apreste
ses aisles pour s'envoler, c'est à dire qu'elle fait son pacquet ou
qu'elle ploye ses chemises pour
s'en aller. Pourquoy feray-je acroire
qu'elle vole, repartit Anselme,
puis qu'elle s'en va en carrosse,
et que Charite est aussi de
sa compagnie ? Quoy elle s'en va
aussi la belle des belles ? S'escria
Lysis, helas ! Je pense donc
bien que leur carrosse n'ira guere
viste, car il sera fort chargé.
Charite emportera mon
coeur qui est si gros d'ennuis et
d'inquietudes, que le fardeau
n'en peut estre leger. Mais quoy
ce depart se fait donc sans que je
luy dise adieu, et que je la baise.
Ha ! Belle occasion, que je ne
pourray de long-temps recouvrer !
Il faudra que je me perde
pour t'avoir perdu en perdant
Charite, qui me fait perdre toutes
choses en sa perte. Les plaintes
du berger eussent esté fort
longues si Anselme ne l'eust consolé,
luy promettant que dans
trois jours ils s'en retourneroient
à Paris, pour voir leurs maistresses.
Lysis estoit fort content de
cecy, toutesfois il avoit bien
du soin lors qu'il consideroit
qu'il luy faloit aller dans une ville
qui ne luy plaisoit pas, et quiter
les champs et la condition de
berger. Afin que rien ne luy
tourmentast l'esprit, son bon
amy luy asseura encore qu'ils avoient
assez d'eloquence pour
persuader à Charite de s'en aller
avec eux en Forests, comme ils avoient
desja proposé. Lysis dit
qu'il s'estoit tousjours entretenu
dans ceste esperance, et que s'il
n'en avoit pas parlé, c'estoit qu'il
n'en avoit pas encore treuvé
d'occasion. Toutefois il devint
bien melancolique, et quoy
qu'Anselme luy voulust faire
voir bonne compagnie, il ayma
mieux se tenir à la maison où il
s'amusa tout le long du jour à lire
la traduction des metamorphoses
d'Ovide, que l'on luy avoit
fait prester. Il passa de la mesme
façon les deux jours suivans sans
parler à son hoste qu'au repas, car
Anselme alloit se divertir d'un
costé et d'autre, et s'il ne le faisoit
point voir à ses amis, c'estoit qu'il
ne trouvoit point son humeur agreable
en l'absence de Charite.
Toutefois Lysis se voulut resjouyr un soir, et s'avisa de retourner
au lieu où il y avoit quelque
temps qu'il avoit quy une si folastre
echo. Il se delibera de l'interroger
pour se divertir, et luy demanda
fort haut par trois ou
quatre fois si elle estoit là, et
comment elle se portoit, mais
elle n'avoit garde de parler, car
Anselme n'y estoit pas pour respondre
au lieu d'elle. Le berger
s'estonnant de ce silence s'en retourna
fort triste, et dit à Anselme
en soupant qu'il croyoit que
cette nymphe estoit morte.
Vous vous abusez grandement,
respondit Anselme, elle est de
nature immortelle. L'echo qui
vous a respondu autresfois, est
un des membres de cette musicienne
dont je vous parlay ; or il
est metamorphosé en une voix
subtile, qui peut aller d'un costé
à l'autre. Sçachez que des hier
me doutant bien que vous seriez
fort aise d'avoir un semblable oracle
au païs ou nous irons, je
l'ay voulu prendre pour l'y
transporter, et jamais vous ne
vous aviseriez de la finesse dont
je me suis servy. Je mesuray l'endroit
où c'estoit que pouvoit respondre
cette voix, et y ayant fait
tendre une grande toille, je m'esloignay
de cinquante pas, et
l'ayant appellee la laissay respondre
quelque temps, puis
en tirant une corde que je tenois
j'abattis tout soudain ma toille
au dessous de laquelle je la pris
comme une perdrix sous une tirasse.
Elle est maintenant enfermee
dedans une boëte où je la
lairray jusques à ce que nous
soyons dans quelque cabinet qui
serve à chanter la musique, ou
dans quelque beau jardin qui
soit propre à estre son sejour. Tu
me racontes des merveilles, dit
Lysis, comment est-ce que tu
m'as tenu cela caché jusqu'à cette
heure ? Je ne sçay encore comment
je vous l'ay descouvert si
tost, reprit Anselme, car vous
estes fort curieux, vous voudrez
voir ma petite nymphe,
et cependant j'ay peur
que si j'ouvrois sa loge, elle ne
s'envolast bien loin d'icy, maintenant
qu'elle n'est pas encore aprivoisee
avec nous. C'est pourquoy
il ne faut pas que vous
voyez seulement sa boëtte, et
n'en parlons plus de crainte que
le desir de la voir ne croisse en
nous petit à petit. Je le veux bien,
dit Lysis, mais dy moy un peu si
tu ne la vois point, comment luy
donnes-tu à manger. Je voudrois
bien que tu me l'aprisses, et
que tu ne me celasses pas non
plus si elle couste beaucoup à
nourrir. Elle ne me fait aucune
despence, repartit Anselme, je
chante seulement quelquefois
pres de sa petite loge, ou bien je
frape d'un cousteau contre une
assiette, et elle se nourrit de ce
son qui luy est facile à entendre.
Tu és aussi ingenieux que Dedale,
et aussi subtil qu'Ulysse, dit
Lysis, je me rememore que le
prince ithaquois avoit enfermé
les vents dans une outre, et les portoit ainsi dans sa nef. Ton invention
vaut bien la sienne, c'est
ce que jamais on n'a veu dans aucun
livre que les echos se pussent
transporter.
Lysis ayant dit cecy, se proposa
de n'en plus parler, craignant
de perdre le plaisir qu'il esperoit.
Le terme du depart escheu, Anselme
luy dit que puis qu'ils vouloient
retourner à la ville, il faloit
necessairement qu'il quitast son
habit champestre, autrement
que l'on le suivroit comme un
homme du nouveau monde. Du
commencement Lysis n'y vouloit
pas consentir, mais enfin
voyant qu'Anselme le menaçoit
de ne tenir plus de conte de luy,
il reprit ses premiers habits que
l'on avoit esté querir chez le
paysan où il s'estoit logé, quand il
s'estoit fait berger. Le manteau
estoit de drap d'Espagne minime,
et doublé d'un tabis moucheté,
de la mesme couleur, et le
pourpoint et le haut de chausse
estoient de semblable estoffe.
Neantmoins il ne se trouvoit
point si brave avec ce vestement
qu'avec l'autre, et n'eust pas apaisé
le regret qu'il avoit de l'abandonner,
si Anselme ne luy
eust remonstré que l'on ne laisse
pas d'estre d'une profession, encore
que l'on en laisse quelquefois
l'habit, que le soldat n'est
pas tenu d'avoir tousjours sa cuirasse
sur le dos, et que les roys ne
sont pas diminuez de qualité
quand ils n'ont plus leur manteau
royal. L'habit de berger avec
tout le reste de l'equipage fut
serré au fons du carrosse d'Anselme,
et apres qu'ils eurent bien
disné ils se mirent dedans pour
s'en aller à Paris.
La maison d'Anselme estoit au
marais du temple, et estoit des
plus belles du quartier. Lysis s'y
ennuya pourtant, et ne cessa de
tesmoigner à toute heure le desir
qu'il avoit d'aller voir Charite. Le
lendemain Anselme le voulant
contenter luy dit qu'il alloit sçavoir
s'il y auroit moyen de la visiter,
mais dés qu'il fut revenu il
s'en vint dire. Ha ! Lysis, vous
vous estonnerez des nouvelles
que je vous aporte : elles sont
mauvaises, et si elles ne laissent
pas d'estre bonnes. Charite n'est
plus à Paris, mais elle n'en est sortie
que pour aller en Forests. Ha !
Que vous dites bien, s'escria Lysis,
car si je suis fasché de son depart,
il faut que d'un autre costé
je sois bien aise de ce qu'elle va
en un lieu où je l'ay tant souhaitee.
Mais aprenez moy, si Leonor
et Angelique vont avec elle,
et comment cecy se fait. Elles y
vont, respondit Anselme, tellement
que pour m'aprocher de
l'object que j'adore, il faudra
bien que je fasse le voyage avecque
vous. Sçachez que Leonor
lassee du monde apres la perte
de son mary, veut ainsi aller vivre
dans ce païs remply de bergers
où elle s'entretiendra avec
Tircis, qui regrette encore la
mort de sa Cleon. ô que c'est
bien avisé à elle, dit Lysis, je m'asseure
qu'elle a leu la vie du bon Roy Basilius, et qu'elle le veut
imiter. Il quita ses grandeurs, et
s'en vint demeurer avec ses filles
parmy les bergers d'Arcadie, qui
le resjouyssoient de leurs eglogues.
Elle prendra ainsi du plaisir
à entendre nos chansons rustiques.
Il faudra que vous vous rendiez
poëte et musicien aussi bien
comme moy. Lysis tesmoigna
son contentement par beaucoup
d'autres paroles, et s'il parloit par
vous à Anselme, c'estoit qu'il s'imaginoit
qu'il ne se faloit pas
tousjours rendre si familier avec
tout le monde, et principalement
dans la ville où l'on ne vivoit
pas à la mode des bergers. Anselme
luy promit que dans peu de
jours ils iroient treuver leurs
maistresses. Leonor n'estoit point
allee en Forests comme il disoit, c'estoit
une chose qu'il controuvoit
pour vivre en paix avec Lysis ; elle
estoit allee en Brie voir une sienne
soeur appellee Floride, mariee à
Oronte gentilhomme du païs. Il luy
prit envie d'y aller, et de mener
le berger avec luy estant resolu
de se loger en une petite ville
proche du chasteau d'Oronte,
pour ne le point incommoder.
Or il avoit assez de puissance sur
l'esprit de Lysis pour luy faire acroire
que la Brie estoit le Forests.
En cinq ou six jours toutes les affaires
qui le retenoient à Paris furent
expediees, et il se pouvoit employer
à poursuivre ses amours
et à se donner du plaisir avec son
berger extravagant. Ils allerent
voir ensemble Adrian pour prendre
congé de luy. Il fut fort aise
de treuver que son cousin estoit
habillé à l'ordinaire, et s'imaginant
qu'il avoit alors le cerveau
fort bien tymbré, il luy foura
dans la main quelques pistolles
pour employer à la despence de
son voyage. Le lendemain comme
Anselme vouloit partir il luy
survint encore une affaire fort
importante, de sorte qu'il falut
remettre la partie à deux ou trois
jours de là.
Ces longues attentes
affligeoient si fort Lysis
qu'il ne pensoit
pas avoir assez de vie
pour voir jamais le jour de son
depart. Comme il s'entretenoit
sur cette pensee il treuva un almanach
dedans l'estude d'Anselme.
Ha ! Curé de Milmons, (dit-il
avec un grand transport, parlant
à l'autheur) penses tu avec ton astrologie estre capable d'avoir
le soin et la cure de mille mondes,
veu que tu ne sçais pas seulement
comment se gouverne cettuy-cy ?
Quoy tu mets que ce
mois d'aoust à trente et un jour
et il faut croire qu'il a trente et un
mois ! Ha que tu te trompes en
tes supputations ! Fay moy un kalendrier
à part pour les amoureux ;
qu'au moins les heures y
soient des jours, les jours des
mois, les mois des annees, et les
annees des siecles. Les jours qu'on
souffrira mille peines sans allegement,
seront marquez en noir
comme des jours ouvriers, et ceux
ausquels l'on pourra voir sa maistresse,
et l'adorer chez elle seront
marquez en rouge comme
des festes. ô la belle invention !
Dit Anselme, mais n'y voulez-vous
point de vigile ny de jeusne ?
Vigile, c'est à dire veille, repartit
Lysis, et il faut que ce mot
soit par tout, pour monstrer que
l'amant doit quasi tousjours
veiller pour songer à sa dame, et
pour le jeusne il n'est que pour
les jours que l'on est absent d'elle,
et que l'on est forcé de se passer
d'une si douce viande. Pour le
beau temps ou la pluye, le froid
ou le chaud, les eclipses de soleil
ou de lune, et les jours heureux
ou malheureux revelez par l'ange
au bon Joseph, tout cela se juge
selon la presence ou l'absence,
la faveur ou le desdain du bel astre
qui a de l'ascendant sur nous.
Et des foires vous n'en parlez
point ? Dit Anselme, non, respondit
Lysis, car il arrive fort peu
qu'une honneste dame se vueille
vendre.
Apres que le berger eust discouru
la dessus, il s'avisa de prendre
son manteau pour aller faire
un petit tour de ville. Au premier
coin de ruë il treuva un homme
qui s'arrestoit pour regarder
l'affiche des comediens ; il se
mit à la lire aussi, et ayant veu
qu'ils promettoient de representer
sur leur theatre une incomparable
pastorale des plus nouvelles
de leur autheur et une farce
risible, il s'en retourna promptement
chez Anselme pour luy persuader d'aller à l'hostel de
Bourgongne. De bonne fortune Anselme
n'avoit point d'occupation
pour toute l'apresdinee. Il
fut bien aise de voir si les comediens
du prince d'Orange qui
estoient nouvellement arrivez,
faisoient aussi bien que ceux de
l'eslite royalle, de sorte qu'il commanda
au cocher d'atteller son
carrosse pour y aller. Lysis voyant
sa resolution alla vistement dans
une chambre où il couchoit, et
mit son habit de berger, puis il
s'en revint se presenter à son
cher amy. Je ne vous meneray
pas avec moy estant habillé de la
façon, luy dit Anselme, tout le
monde se moqueroit de nous. Et
moy je me moqueray de tout le
monde, reprit Lysis, quand on
se doit treuver en un lieu de ceremonie,
n'y faut il pas aller en habit
decent ? Pour cette fois permettez
que je m'acommode à
ma volonté. Les bergers vont
representer leurs amours ; je
m'en vais les voir comme pour (...) de tout, et vous voudriez
que je ne fusse pas habillé comme
eux, moy qui suis de leur profession.
Il n'y a respect qui tienne,
je ne veux pas faillir si lourdement.
Pensez vous qu'un conseiller
de la cour auroit bonne
mine en son siege avec un court
manteau, cependant que les advocats
plaideroient devant luy
avec leurs robes longues. Anselme
ne sçeut que respondre à cette
remonstrance, et voyant l'opiniastreté
de Lysis il luy permit de
se mettre avec luy dans son carrosse
habillé en berger, hormis
qu'il luy fit oster sa pannetiere, et
qu'il luy empescha de prendre sa
houlette, ce qui eust esté une
chose trop ridicule. Pour un manteau
Lysis n'en voulut point prendre,
et toutefois ceux qui le virent
dans la ruë, ne connurent pas sa
maladie, car l'on croyoit que ce
fust quelque gentilhomme fantasque
qui avoit voulu avoir un
habit à la legere.
Quand ils furent à l'hostel de
Bourgongne Anselme y treuvant
trois ou quatre seigneurs de ses
amis, se mit avec eux dans la loge
du roy, ayant tousjours le berger
à costé de luy. Les comediens
ayans commencé leur pastoralle,
Lysis leur presta une
grande attention, et voyant venir
sur le theatre une fort belle bergere,
il dit, elle est bien parfaite,
mais Charite l'emporte dessus
elle.
Comme celle cy parloit toute
seule dans un boccage, il vint
un satyre qui la voulut ravir,
mais aussi tost il se treuva là un
berger qui la luy osta des mains,
et commença de se battre contre
luy. Lysis estoit bien empesché à
les regarder ; tantost il se tournoit
d'un costé et tantost d'un autre,
ainsi qu'il avoit envie que le
berger fist ; et comme ceux qui
joüent à la boule, croyent qu'ils
la feront avancer ou reculer par
leurs diverses postures : de mesme
il se courboit en diverses sortes,
et tiroit quelque fois un pillier
tant qu'il pouvoit, comme
s'il eust pu par ce moyen faire abattre
le satyre par le berger. Enfin
le dieu champestre fut vaincu,
et fut emmené garrotté par
quelques chasseurs qui survindrent,
tellement que Lysis fut
fort joyeux, et dit que ce bouquin
avoit bien fait de se rendre,
et que si ses resistances eussent
plus long-temps duré, il s'en alloit
ayder à le battre, pource qu' il
croyoit que c'estoit celuy-là mesme
qui avoit voulu faire un semblable
affront à Charite qu'à cette
bergere que l'on venoit de
voir, et qu'il le reconnoissoit fort
bien. Apres cet acte le pere
de la mesme bergere vint dire
qu'il luy estoit tombé entre les
mains un poulet qu'un amant escrivoit
à sa fille, mais qu'il ne desiroit
pas qu'elle aymast celuy-là,
et qu'il alloit prier un sien amy de
contrefaire les caracteres de cette
lettre, et d'en escrire une où il
n'y eust que des paroles desdaigneuses.
La dessus il parla à ce malicieux
escrivain, et l'affaire estant
faite, la lettre devoit tomber entre
les mains de la bergere. Elle
luy avoit desja esté portee lors que Lysis s'escria qu'il ne souffriroit
jamais une telle tromperie,
dont il se rendroit complice s'il
ne l'alloit descouvrir. Voulez
vous prendre la comedie pour
une verité ? Luy dit Anselme, ne
voyez vous pas que ce n'est icy
que la fable d'une fable ? Lysis
n'écouta point cecy, et sortit de
la loge pour aller chercher l'endroit
par où il pourroit aller sur
le theatre. Anselme le vouloit aller
retenir de peur qu'il ne monstrast
sa folie à tout le monde,
mais ceux qui estoient avec luy le
retindrent luy mesme, desirans
voir ce que feroit Lysis, dont ils
avoient remarqué les extravagances.
Il estoit desja au lieu où se
retiroient les acteurs, lors que la
bergere entra en la scene pour
faire ses plaintes sur l'infidelité
pretenduë de son serviteur, si
bien qu'il jugea qu'il se faloit haster
d'aller parler à elle, et prenant
une houlette qu'il treuva
pres de luy, il entra sur le theatre
sans que les comediens s'en apperceussent.
Il se tint quelque
temps en bonne posture escoutant
ce que la pauvre amante disoit,
car il ne sçavoit par quel
bout commencer sa harangue.
Voyant qu'elle parloit tout en
vers, il s'imaginoit qu'il ne la faloit
pas entretenir en prose et
qu'elle n'entendoit pas ce langage ;
enfin il crut qu'il avoit assez d'esprit
pour faire un discours tout
par rime, comme de fait il luy
tint de fort belles paroles dont il
accourcissoit les unes et allongeoit
les autres, pour leur donner
la forme de vers, et les prononçoit
toutes avec un accent
harmonieux. Belle bergere, luy
dit il, ne croyez point que vostre
amant ait la foy legere : tirez
vous de l'erreur où l'on vous a
voulu mettre ; ce n'est point vostre
berger qui a escrit cette lettre.
Je vous l'apren maintenant,
car vous estes si pleine d'apas,
que je ne voudrois pas, qu'une
jalousie vous donnast le trespas.
La comedienne fut si surprise
d'entendre ce discours, et de voir
celuy qui le faisoit, qu'elle ne put
trouver ce qu'elle avoit à dire
apres, pour ce qu'il n'y avoit pas
long temps qu'elle faisoit ce mestier
là. Estant honteuse de demeurer
là sans dire mot, elle s'en
retourne, et Lysis la suit. Le peuple
qui void cecy commence à
siffler les comediens, et chacun
s'imaginant que Lysis est de leur
bande, l'on crie tout haut qu'il
n'a rien fait qui vaille. Anselme
et tous ceux qui estoient avec luy
n'en pouvoient plus, tant ils rioient
de bon courage de cette admirable
avanture, et ayans la curiosité
de sçavoir ce que faisoit
alors Lysis, ils s'en allerent le
treuver. Ils virent que les comediens
le querelloient, parce qu'il
avoit interrompu leur piece, et
possible l'eussent ils battu à la fin
si l'on ne les eust apaisez, car il
n'avoit autre raison à leur dire sinon
que par charité, il avoit
voulu desabuser une bergere, ce
qui leur faisoit croire qu'il se moquoit
d'eux. Comme ils se furent
teus pour le respect de ceux qui
les en prioient, ils acheverent
leur pastoralle, et Lysis estant demeuré à un coin du theatre, les
autres s'en retournerent dans
leur loge. Il se mit en un lieu où il
n'estoit pas veu du peuple, mais
lors que sur la fin il vid amener
un berger devant une idole, ou l'on
feignoit de le vouloir immoler, il
sortit de sa cachette, et croyant que
tout cecy fust veritable, s'en alla
dire, ha ! Sacrificateur inhumain,
oste ce glaive de ta main :
les dieux ne demandent pas la
vie des hommes ; ne leur fay sacrifice
que d'encens, de laict, de
fleurs, et de pommes. En achevant
ces paroles il s'efforça de tirer
la victime des mains du prestre,
qui le repoussa avec deux
ou trois coups de poin. Un seigneur
qui estoit avec Anselme
fit signe aux pages qui estoient
sur le theatre de deffendre nostre
berger, de sorte qu'ils empescherent
qu'il ne fust battu par les
comediens. Mais au mesme
temps il y eut en bas un autre
conflict. Les filous qui ne vont là
que pour faire des querelles, avoient
tous l'espee à la main, et
faisans le moulinet contraignoient
le bourgeois de se retirer. Lysis
fut esbloüy de l'esclat de tant de
lames, et ne se pouvant imaginer
d'où procedoit ce desordre il
s'escria de toute sa force. ô ciel,
ô bonnes moeurs ! Faut il que ces
champs sacrez à Pan, soient remplis
de tant d'horreurs ? ô quel
carnage ! ô quel ravage ! ô que
d'armes, et de larmes, qui sont la
cause de nos larmes ! Il n'eut pas si
tost crié que la querelle fut apaisee,
et en morts et en blessez, il n'y
eut qu'un chapeau de perdu. Anselme
alla requerir alors Lysis,
craignant qu'il n'aportast encore
quelque trouble, et cependant la
pastoralle s'acheva.
La farce fut assez plaisante,
mais il n'y treuva pas de goust
pourtant, car il disoit qu'il ne luy
sembloit point à propos que des
bergers comme ceux qu'il avoit
tantost veus, se desguisassent en
bouffons, pour dire mille sottises,
au lieu qu'ils devoient tousjours
estre dans la gravité, et ne
parler qu'avec des souspirs et des
termes amoureux et mourans.
Quand ce fut au sortir de l'hostel
de Bourgongne, ceux avec
qui estoit Anselme, luy demanderent
en particulier qui estoit
ce brave berger qu'il avoit amené.
Il leur aprit en peu de mots
ce qu'il en sçavoit, et leur donna
tant de desir de hanter Lysis, qu'ils
le supplierent chacun de venir disner
chez eux avec Anselme. Toutefois
n'en voulut rien faire, pourceque
 ses affaires ne le permettoient
pas, et le lendemain apresdiné
desirant se divertir apres quelque
travail qu'il avoit eu la matinee,
il voulut encore sortir de la
maison, principalement pour
eviter les visites, tellement qu'il
fit mettre les chevaux au carrosse.
Comme il demandoit à Lysis
où ils iroient, il luy respondit
qu'il estoit d'avis qu'ils fissent des
preparatifs pour leur voyage, et
qu'ils allassent acheter force livres
nouveaux, pour aprendre à se
bien conduire en leurs amours.
Anselme aprouvant cecy, dit au
cocher qu'il les menast en la ruë
Sainct Jacques. Ils passoient par-dessus le pont Nostre Dame, lors
que Lysis ayant regardé la boutique
d'un peintre cria, arreste, arreste,
cocher, nous avons affaire
icy. Le carrosse estant arresté, il
dit à Anselme, voyez vous que
les peintres de Paris ont desja
ouy parler de moy. Tenez ils
m'ont peint avec mon habit de
berger et ma houlette. Anselme
regarda et vid un berger en peinture
dedans cette boutique, qui
par hazard avoit bien de l'air de
Lysis.
Ils descendirent aussi tost pour
le voir de plus pres, et Lysis estant
entré là, demanda où estoit le
maistre. Quand il fut venu, il luy
dit, je vous ay de l'obligation de
ce que vous avez pris la peine de
me vouloir peindre, mais je trouve
icy quelques deffaux, corrigez
les : vous me donnez des
noeus de souliers bleus, et il m'en
faut des rouges, et vous me mettez
une fraise camionnee, au lieu
que quand j'estois à Sainct Clou,
je n'avois qu'un collet bas. Pensez
vous que les bergers ayent le loisir
de s'amuser à faire gaudronner
des fraises, et puis à quoy cela
serviroit-il dans les champs ou la
pluye les gasteroit, et les espines
les deschireroient ? Je proteste
que jamais je n'en porteray. Outre
cela je treuve que vous m'avez
fait le visage trop vermeil, et
il faut que sur le teint d'un amant
la rose fasse place au lys.
Le peintre fut si estonné de ce
discours qu'il ne sçavoit si l'on ne
se moquoit point de luy, car Lysis
n'avoit pas alors son habit
blanc, mais Anselme le tirant à
part luy parla de cette sorte avec
une façon serieuse. Monsieur à
raison de croire que vous avez
voulu faire son portraict, car outre
que ce visage luy ressemble
un peu, il a porté un habit pareil
à celuy là, ayant esté fort long-temps
d'une bande de comediens,
parmy lesquels il faisoit le
berger. Regardez le bien maintenant,
faites son crayon, et mettez
desormais son visage à tous
les bergers que vous representerez.
Il y aura presse à en acheter,
car il est fort connu. La dessus Anselme
se tournant vers Lysis, luy
dit qu'il se donnast un quart d'heure
de patience pour se laisser tirer
à la perfection. Il le voulut bien,
et le peintre croyant qu'il gagneroit
beaucoup à cét ouvrage, le
tira le mieux qu'il luy fut possible.
Les autres ont depuis travaillé
suivant son original, tellement
que vous ne voyez encore aujourd'huy
autre chose que de ces
bergers dedans leurs maisons et
à leurs boutiques de la foire Saint
Germain. Quand cettuy-cy eut
fait, Lysis luy dit qu'il n'avoit veritablement
accomply que la
moictié de son ouvrage, et qu'il
faloit qu'il fist aussi le portraict de
sa maistresse, mais qu'il luy alloit
donner celuy qu'avoit fait Anselme,
pour en faire un autre
tout de son long. Il avoit dans sa
poche ce petit tableau qu'il monstra
au peintre, luy disant qu'il faloit
enter ce visage sur un corps
habillé en bergere. Je n'enten
rien à cecy, monsieur, dit le peintre,
c'est quelque enigme ou
quelque embleme, si je mettois cela sur un corps on le prendroit
pour un monstre : cela ne seroit
propre qu'à faire des grotesques
pour les bordures d'une tapisserie.
Comment, dit Lysis, ne voyez
vous pas que c'est icy un tableau
metaphorique remply d'une sçientifique
erudition ? De quelle
façon penseriez vous donc peindre
ma bergere ? Allez faites en
ce que vous voudrez, mais vous
n'y reussirez pas mieux que le
gentil Anselme que voyla, et au
lieu de peindre ma maistresse
vous peindrez vostre ignorance.
Anselme voyant qu'il entroit en
colere, le fit remonter en carrosse,
et ayant pris congé du peintre,
luy donna permission de
peindre à sa fantaisie la bergere
qu'il mettroit pres de Lysis, comme
il a fait jusqu'à cette heure, si
bien que nous n'avons pû encore
avoir de portraict veritable
de Charite. De là Anselme et Lysis
allerent à la ruë Sainct Jacques,
chez un libraire qui faisoit
imprimer force romans. Lysis
n'en voulut voir que de bien
nouveaux ; car pour les vieux il
n'en avoit que faire, il les sçavoit
tous par coeur. Comme ils en
marchandoient quelques-uns,
Montenor arrive qui leur fait
force compliments, et leur aprend
que Genevre est mariee.
Anselme s'en resjouyssant le tire
à part, et luy dit qu'il a desir d'aller
voir Angelique en Brie, et d'y
mener Lysis, luy faisant accroire
que c'est le païs de Forests. Que
j'en suis aise, dit Montenor, ne
sçavez vous pas que la maison
que j'ay achetée n'est qu'à une
lieuë de celle d'Oronte : vous ne
logerez point autre part que
chez moy : nous menerons vie
de garçons. Anselme ne refusant
point cette courtoisie, alla dire à
Lysis que ce gentilhomme avoit
une maison en Forests, et qu'il
les y accompagneroit, tellement
qu'il luy fit bien des salutations.
Il fut question de sçavoir ce qu'il
venoit faire au païs latin, luy qui
avoit l'ame toute martiale ; il respondit
qu'un de ses intimes amys
luy avoit envoyé un petit livre
pour faire imprimer, et qu'il l'avoit
donné au libraire pour voir
s'il en valoit bien la peine. Le
libraire dit alors qu'il n'avoit pas
eu encore le loisir de le voir, et
ayant aveint sept ou huict fueilles
de papier de son tiroir les mit
entre ses mains. Voicy ce que je
vous disois, dit Montenor à Anselme,
je voudrois que vous eussiez
la patience d'en entendre
quelque chose, vous verriez le
plus plaisant et le plus ingenieux
ouvrage du monde. Anselme dit
qu'il estoit prest à ouyr tout ce
qu'il voudroit lire. Et Lysis estant
prié de ne point celer son opinion,
dit qu'il feroit le mesme, et
que tout cela estoit bien à propos,
et bien conforme aux avantures
de tous les bergers, et de
tous les heros des romans qui
ne vont en aucun lieu que l'on
ne leur raconte quelque histoire,
de sorte que chacun s'estant
fait donner des sieges, Montenor
lut le discours qui s'ensuit. Le banquet des dieux.
L'aurore avoit desja fait signe
à la nuict qu'elle destendist
ses voiles, et fist
son pacquet pour s'en aller, lors
qu'une douce rosee cheut sur
toute la terre, et fit croire à ceux
qui la virent que c'estoit des rinseures
des coupes des dieux ou
des restes du nectar de leurs festins,
ou que la belle avantcouriere
du soleil lavoit ses mains à
son lever, ou vuidoit son pot de
chambre. Mais bien que tout cela
puisse estre selon les saisons comme
l'on connoist par les differentes
rosees qui tombent du ciel,
si est-ce que pas une de ces choses
n'estoit arrivee alors, et c'estoit
seulement que les chevaux
qui traisnoient le char de cette
deesse qui commençoit de paroistre
secoüoient leurs crins au
sortir de la mer. Le soleil pressé
de la suivre avoit desja osté son
bonnet de nuict, et ayant vestu
une casaque de fin or, attachoit
ses rayons autour de sa teste. Les
momens qui sont ses pages luy
aydoient à s'habiller, cependant
que les heures qui venoient de
penser ses chevaux, et leur avoient
donné leur avoine, les attelloient
à son char. Il estoit aysé à juger
aux hommes qu'il ne tarderoit
guere à se monstrer sur la voute
celeste, mais ils méprisoient sa
clarté et venans de finir une desbauche
qui avoit duré vingt-quatre
heures, ils alloient faire du
jour la nuict, et se couchoient
presque tous. Lors que les dieux
reprenant leur travail ordinaire,
sembloient condamner leur fayneantise,
ils ne se soucioient d'autre
chose que de bannir tout soucy,
et ne se vouloient plus prosterner
devant d'autres autels
que ceux de Bacchus et du sommeil.
Jupiter qui avoit accoustumé
d'entendre dés le matin de
son palais, la voix de ceux qui l'adoroient
dans son temple, se
fascha de ce changement, et ne
voulant pas qu'il fust dit que cependant
que les mortels joüissoient
de toute sorte de plaisirs, les
dieux se donnassent une infinité
de peines (comme par exemple
le soleil qui fait son cours avec
tant de diligence qu'il n'a pas seulement
le loisir de se moucher)
il resolut de leur faire un festin
solemnel, pour donner carriere à
leurs esprits. Il communiqua ce
dessein à Junon qui estoit alors
couchee avec luy, mais comme
elle est avaritieuse, elle ne treuvoit
pas bon qu'il se mist en si
gros frais, et pour luy en oster
l'envie, elle luy disoit qu'elle n'avoit
pas assez de serviettes pour
en fournir à tant de monde, et
qu'il y avoit long-temps que Pallas
ne luy avoit fait de toille. Or il
faut que l'on scache que ce linge
des dieux est fait avec le fil de la
vie des hommes, que l'on devide
au ciel, quand les parques
l'ont achevé. Celuy qui a esté
pour les personnes vertueuses et
illustres est employé aux chemises,
et aux mouchoirs, et au linge de table, mais pour celuy qui
vient des personnes rustiques et
grossieres, on n'en fait rien que
des napes de cuisine et des torchons.
Ainsi rien ne se pert au monde,
et bien souvent quand il pleut
c'est que Junon coule la lessive.
Toutefois quelque remonstrance
qu'elle fist à son mary de la
peine qu'elle avoit à faire reblanchir
son linge apres les festins, il
appella Mercure à haute voix, et
luy commanda d'aller prier tous
les dieux et toutes les deesses de
l'univers, de venir souper avec
luy dans son palais que Vulcan
avoit basty, sur le sommet du
mont Olympe. Mercure enfant
d'obeyssance chaussa aussi tost ses
talonnieres, mit son chapeau
ailé, prit son caducee, et ayant regardé
le catalogue des dieux vers
lesquels il luy faloit aller pour les
assemblees generales, vola premierement
à la septiesme sphere,
et trouvant le destin, la nature,
la fortune, Promethee, Janus,
Terme, et quelques autres
dieux avec Saturne dedans son
palais, il s'aquita envers eux de
sa charge. Delà il passa par le quatriesme
ciel, et trouvant le soleil
qui commençoit sa carriere, il
parla à luy en costoyant son char
sans le faire arrester. Ce dieu luy
promit qu'il foüetteroit ses chevaux
plus fermement qu'à l'ordinaire,
et qu'il iroit aussi viste
que s'il prenoit des relais à la
maison de chaque signe, afin de
se treuver plustost au lieu où il estoit
mandé. Mercure l'ayant
quitté descendit en terre parce que ny Mars ny Venus ny la lune
n'estoient point dedans leurs
cieux. Il alla premierement en
l'isle de Lemnos chez Vulcan,
qu'il trouva fort empesché à forger
des foudres pour bien munir
l'arsenac de Jupiter, à cause que
les meschancetez des hommes
estoient si grandes qu'il en faloit
une infinité pour les punir toutes.
Il luy dit, qu'il remist ce travail
à une autrefois, et que Jupiter
vouloit faire un festin, dont il
le venoit semondre, et qu'il faloit
qu'il parlast aussi à sa femme et à
son fils. Vulcan qui estoit mal
courtois, luy respondit avec une
mine renfrongnee, qu'il n'entendoit
pas qu'il entrast dans la chambre
de sa femme quand elle estoit
encore au lict, mais qu'il s'en
allast vers son fils tant qu'il voudroit.
Mercure sortit alors de sa
forge, et entra dans une petite
chambre où il trouva Cupidon
qui se joüoit avec de petites babiolles
comme les enfans ont accoustumé.
Luy ayant demandé
ce qu'il faisoit, Cupidon luy respondit
qu'il estoit apres pour
blanchir son bandeau qui s'estoit
sally depuis le temps qu'il le portoit,
et que s'il avoit consommé
les coeurs de tant d'amans, et
leur avoit fait jetter tant de larmes,
c'estoit afin d'avoir de l'eau
et des cendres pour faire sa lessive.
L'ambassadeur du roy des dieux
se riant de sa belle invention, luy
aprit pour quel suject il le venoit
voir, et le supplia de le dire à sa
mere. Il prit congé de luy apres,
et de Vulcan aussi, maudissant ce
jaloux qui ayant une si belle femme
se levoit si matin d'aupres d'elle, pour suivre la coustume
des forgerons. Vulcan qui sçavoit
qu'il n'alloit jamais sans ses
mains, prit bien garde à tous ses
outils quand il sortit, mais voyant
qu'il ne luy emportoit rien, il le
laissa partir paisiblement. Mercure
passant au dessus de la mer avisa
Neptune, et toute sa cour
maritime, tellement qu'il leur fit
son ambassade, et de là il s'en alla
trouver Eole, vers lequel il s'en
acquita aussi. Il vola tout d'un
train jusques dans la Thrace, et
ayant treuvé Mars qui fourbissoit
ses armes sous une tente, il le
pria de souper comme les autres.
Apres avoir esté par toute la terre,
il n'oublia pas Ceres, Bacchus,
Priape, Pan, les muses, et une infinité
de dieux et de nymphes
tant des forests que des eaux, et ayant
apris le lieu ou la soeur du soleil
estoit allee, il s'en alla parler à elle.
Il faloit encore qu'il se transportast
vers les deitez des enfers ; il descendit
dedans leur abysme, et
rencontrant en son chemin
quelques ombres qui n'atendoient
qu'apres luy pour passer
l'Acheron, il les chassa devant
soy avec sa baguette, comme un
berger chasseroit ses moutons.
Encore qu'il luy fust facile de voler
par dessus le fleuve, il se mit
dans la barque du nautonnier
pour l'entretenir, ayant tousjours
esté son bon amy, à cause que
leurs offices avoient quelque
chose de commun. Le denier ayant
esté payé de chaque ombre elles
furent placees, et Charon mit les
mains aux avirons, tandis que
Mercure luy parla de cette sorte.
N'ay-je pas bien travaillé depuis
le temps que je suis de tes associez,
et n'est ce pas avec raison
que tu t'és obligé de me faire un
present tous les ans, puis que j'ay
si bien incité tous les hommes
qui sont nez sous ma planette à
s'adonner aux tromperies et aux
larcins, qu'il en est arrivé beaucoup
de meurtres qui ont fait enfler
ta gibbeciere ? Outre cela
ayant veu que les ciseaux dont
l'une des parques coupe les filets
des vies estoient tout enroüillez,
et que ne coupant qu'à demy il se
trouvoit beaucoup d'hommes
blessez, et fort peu de tuez, je les
ay pris et les ay fait remoudre à
mes propres frais, tellement
qu'aujourd'huy ils tranchent si
net que l'on meurt tout d'un
coup, et l'on n'en void plus languir.
Afin que nous nous enrichissions
vistement, j'ay aussi corrompu
ces trois fileuses, les mettant
de nostre party, et elles m'ont
promis qu'elles feront leur fil si
deslié, qu'il se rompra le plus souvent,
et qu'en le coupant elles
gagneront tousjours un poulce
pour le moins au dessus de la
marque que le destin leur aura
faite. Que nos desseins sont inutiles,
respondit Charon, car enfin
tout cecy ne sert qu'à avancer un
gain qui nous doit tousjours arriver.
Toutefois ce seroit bien avisé
à nous, si ostant promptement
les hommes de dessus la terre,
nous empeschions qu'ils ne fussent
mis au rang des dieux : car
l'on en a tant deifié que mon profit
en est de beaucoup moindre. Si
cela continuë, je presenteray requeste à Jupiter et à Pluton, demandant
à l'un qu'il ne me frustre
plus de mes droicts, et à l'autre
qu'il rabaisse la ferme de ce
batteau, dont je luy rens une
somme excessive. Que si l'on ne
me fait justice, je m'en iray au
monde estre bastelier sur la riviere
de Seine, où je gaigneray plus
qu'icy. Or quoy que ce soit je pense
qu'il m'y faudra bien resoudre,
car mon amy Mercure il y a icy
bien des nouvelles. Entre ces financiers
que tu m'amenas dernierement,
il y en a un qui est le
plus meschant qui fut oncques.
Il possede l'oreille de nostre roy,
et luy donne de damnables avis.
Il luy a proposé de faire bastir un
pont sur ce fleuve, et luy a remonstré
que cela sera bien plus commode
que ma barque, d'autant
qu'à toute heure les ombres y
pourront passer en troupes sans
atendre au rivage comme elles
font. Outre cela l'on considere
que les ames des bestes qui viennent
icy pour quelque temps à
fin d'aller apres en d'autres
corps, y pourront passer pesle
mesle, et puis il y a beaucoup d'esprits
superbes de princes de capitaines
et de financiers, qui veulent
entrer en enfer, les uns en lictiere,
les autres à cheval, et les
autres en carrosse, ce qui se pourra
faire facilement. Le gain sera
grand en cecy pour Pluton, car
au lieu que l'on ne donnoit
qu'un pauvre drap à un trespassé,
on luy donnera une belle robbe,
et l'on ensevelira ses plus riches
thresors avecque luy, voyant
qu'il luy sera permis de les porter
en enfer. Maintenant je ne souffre
point icy de bagage, de peur
d'estre trop chargé, et si quelqu'un
en a tant soit peu, il le laisse
au rivage où je le serre, et ç'a
esté tousjours mon plus grand
profit. Nostre roy en a ouy parler,
et se voulant aproprier tout
cecy, il fera bien tost planter les
pilotis de son pont : je ne sçay si
je seray le receveur du peage
qui se levera sur les passans, mais
quand je le serois, tousjours mon
gain seroit-il fort amoindry.
Charon ayant ainsi parlé, Mercure
luy promit qu'il tascheroit
de faire quelque chose pour luy
envers Pluton, et là dessus estans
arrivez à bord, il entra dans l'enfer,
et s'en alla voir ce roy des
ombres. L'ayant treuvé dans sa
chambre comme il devisoit avec
Proserpine de ses antiennes amours,
il les pria tous deux du
festin de Jupiter. Estant remonté
apres sur la terre, il songea
qu'il avoit encore à parler à la
paix, à l'honneur, à la victoire,
à la vertu, et à la renommee, ce
qui luy donnoit bien de la peine,
car il ne sçavoit où il trouveroit
toutes ces deitez. Enfin s'imaginant
qu'elles n'habitoient que
dans les bonnes maisons, il s'en
alla au palais d'un roy, et ayant
pris la forme d'un page demanda
au premier courtisan qu'il
treuva s'il ne sçavoit point où estoit
la vertu. Il le fit monter par
un petit escalier, luy disant que
c'estoit là qu'il la trouveroit. Mercure
monte jusqu'au haut, et entre
en beaucoup de chambres où
il treuve des gens diversement occupez. Les uns joüoient aux
dez et blasphemoient à tous
coups comme si leurs juremens
eussent esté des mots de magie
pour les faire gaigner ; les autres
parloient de quelques affaires
publiques où ils ne regardoient
que leur bien particulier ; et il y
en avoit une infinité qui ne s'amusoient
qu'à chanter, à danser,
à boire, et à faire l'amour. Toutefois
il y avoit là des poëtes et
des orateurs qui tenoient toutes
leurs actions pour vertueuses,
mais Mercure ne s'y laissoit pas
tromper, et il vid bien au bout
d'une galerie la fraude, la flatterie,
et l'ambition qui ordonnoient
de la fortune d'un favory.
Leur ayant demandé où estoit la
vertu, ces mauvaises deesses se
prirent à rire, et luy dirent qu'elles
ne s'acostoient jamais d'elle,
parce qu'elle estoit si sauvage et
si mal aprise qu'elle n'entendoit
point le commerce du monde, et
qu'il ne la treuveroit jamais que
parmy des personnes rustiques.
Il disparut tout à l'heure, et s'estant
envolé dans un lieu fort
champestre, il entra dans une petite
cabanne où un pauvre villageois
tiroit à la fin. Luy ayant demandé
des nouvelles de celle
qu'il cherchoit, ce pauvre mourant
luy dit que tant qu'il avoit
vescu il s'estoit efforcé de l'avoir
tousjours en sa compagnie, et
qu'elle ne faisoit que de le laisser,
l'abandonnant à son genie pour
le mener aux Champs Elysees,
mais qu'il ne croyoit pas que ses
enfans l'eussent retenuë, encore
qu'il leur eust recommandé de la
loger tousjours avec eux. Mercure
bien empesché sur cecy songea
que la vertu pourroit bien
estre avec ceux qui enseignoient
ses preceptes aux autres, et il s'en
alla en une academie de philosophes,
mais il n'y treuva que
crierie, orgueil, doute et vanité.
Il se promena par tout, et enfin
estant arrivé dans la biblioteque,
il apperceut la deesse qu'il
cherchoit assisse au milieu des livres.
S'estant enquis de ce qu'elle
y faisoit, elle respondit qu'elle
n'avoit plus autre demeure, et
qu'encore que plusieurs l'y cherchassent,
ils ne l'enmenoient jamais
avec eux, quand ils l'avoient
treuvee. Mercure luy dit qu'il la
venoit prier de souper au palais
d'Olympe, ce qui la resjouyst
fort, car il y avoit long-temps
qu'elle avoit envie de quitter la
terre aussi bien que la justice. Il
luy demanda la dessus où il pourroit
treuver les autres deitez
qu'il cherchoit, et si la renommee
et l'honneur n'estoient plus
de sa compagnie. Non, ce dit elle,
allez treuver ceux qui boivent
bien, et qui joüent bien, ou qui
font de grandes despenses, c'est
là qu'ils sont maintenant. Pour la
paix, elle n'est qu'avec ceux qui
n'ont rien, et la victoire n'est qu'avec
ceux qui sçavent le mieux tromper.
Mercure ayant ouy cecy alla
aussi tost treuver ces deitez qui
luy promirent toutes d'aller au
festin, excepté la renommee, qui
s'en excusa, disant que ce n'estoit
point pour elle que l'ambrosie
estoit faite, et qu'elle ne se repaissoit
que de vent. Mercure voyant qu'elle avoit cent bouches,
dit en soy mesme que c'estoit
bien avisé à elle de ne vouloir
pas venir au palais de Jupiter
veu qu'elle y eust aporté la famine,
et que Junon ne luy eust fait
guere bon accueil, la prenant
plustost pour un monstre que
pour une deesse. Cét ambassadeur
trouva apres l'aurore dans
un bois où elle cherchoit un
chasseur dont elle estoit amoureuse.
S'estant acquité de sa charge
envers elle, il s'en retourna au
palais du mont Olympe, voir ce
que l'on y faisoit. Pour les dieux
qui estoient commensaux de la
maison de son pere, il ne les pria
point ; ce n'estoit pas envers eux
qu'il faloit user de ceremonie. Il
les trouva tous empeschez à dresser
l'apareil du festin, et il y en avoit
encore d'autres qui estoient
obligez de rendre du service à
leur grand roy lesquels estoient
desja arrivez. Vulcan qui est accoustumé
à se tenir pres du feu,
avoit eu charge de faire la cuisine
avec ses cyclopes qu'il avoit
amenez. Il les faisoit tous bon-voir
avec la chemisette verte, le
tablier blanc, et la calotte noire
sur l'oreille. Le premier mets
qu'ils apresterent fut de l'ambrosie
qu'ils deguiserent en une
infinité de façons, pour ce que
cette viande qui estoit fort commune
aux dieux, ne leur donnoit
point d'apetit quand elle estoit
en son naturel. Vulcan en mit
en des potages, il en fit des estuvees,
des fricassees, des pots pourris,
et des bisques. Mais tout cela
n'estant pas grand'chose, il remonstra
à Jupiter que puis qu'il estoit
question de faire un festin solemnel,
il faloit avoir d'autres viandes. Jupiter
luy ayant donné la permission
d'ordonner de tout comme
bon luy sembleroit, il fit apeller
Platon et quelques autres philosophes
qu'il avoit envoyé querir
tout expres aux Champs Elysees.
Il leur commanda de luy
ayder, et de monstrer qu'ils n'estoient
pas inutiles au monde comme
plusieurs leur avoient reproché.
Platon eut charge de faire
cuire ses idees, ce qui devoit estre
un manger fort delicieux pour
des bouches divines, et un autre
qui avoit tousjours tenu que les
ames estoient corporelles, receut
un commandement de prendre
celles des bestes qui se mouroient,
et principalement qui estoient
sacrifiees, à fin de les rostir à la
broche, ou les mettre en paste.
C'est la plus solide viande des
dieux, et ils sont obligez à Vulcan
qui treuva l'invention de ne la
pas laisser perdre. Toutefois Pythagore
qui n'avoit que la charge
de faire les saulses, s'en vint
tout eschauffé dire à Vulcan pour
soustenir sa doctrine, qu'il avoit
grand tort, et que ces pauvres ames
qu'il faisoit massacrer avoient
esté autrefois dans des corps humains,
et qu'elles y devoient retourner
encore, et que les dieux
ne desiroient pas manger les ames
des hommes. Mais il eut
beau crier, les autres philosophes
ne laisserent pas de se ruer en
cuisine, luy disans que quand c'eust
esté des ames d'hommes qu'ils aprestoient ;
elles devoient estre bien aises de passer en la nourriture
du corps des dieux, et d'en
estre faites une partie. Neantmoins
quand il voyoit couper le
coû à l'ame de quelque poulet, il
s'escrioit aussi haut que si l'on luy
eust coupé le sien. Outre cela il
ne faisoit que destourner les cuisiniers
de leur travail leur voulant
mettre ses nombres en la
fantaisie ; il leur aprenoit qu'il faloit
qu'il y eust dix morceaux en
une fricassee, pour la faire avec
harmonie, et luy donner toutes
ses convenances et proportions,
et si l'on dressoit de l'ambrosie, il
vouloit que l'on la mit en trois
plats, pource qu' il soustenoit que
ce nombre estoit la mesure de
toute chose, et que les dieux se
plaisoient au nombre impair.
Vulcan qui n'entendoit rien à
toute cette philosophie, prit la
cueiller d'une marmite, et le frapant
avec autant de furie que si
c'eust esté un chien qui eust mangé
le rost, luy dit qu'il ne le vinst
plus interrompre, et qu'il s'en allast
dans la salle employer son
arithmetique à conter si les assiettes
et les escabelles estoient
au nombre qu'il faloit. Ce qui
irrita davantage ce maistre cuisinier,
fut qu'en courant à luy, il
renversa avec sa jambe tortuë un
plat d'ambrosie que l'on avoit mis
rechauffer à l'âtre, tellement qu'il
se repentoit de n'avoir pas pris ce
philosophe pour mettre en capilotade,
aussi bien que les ames des
bestes. Lors que sa colere fut passee,
considerant qu'il n'y avoit
pas trop de tout ce qu'il avoit apresté
pour la grande assemblee
des dieux, il treuva moyen de
leur dresser encore un service
tres-excellent, mais il en falut
parler à Jupiter, sans lequel rien
ne se pouvoit faire. Il s'en alla luy
dire qu'entre les astres qui estoient
au ciel il y avoit beaucoup
d'animaux qui n'y servoient
de rien, et qu'on ne les
pouvoit manger en meilleure occasion
qu'en celle-cy. Jupiter n'y
vouloit pas consentir, mais
Vulcan luy parla de cette sorte ;
sire, il y a long-temps que vous
n'avez traité compagnie, et l'on
dit qu'il n'est festin que d'avaricieux ;
il ne se faut pas mettre en
frais pour un petit : les hommes
ne tiendroient plus de conte de
vous, s'il sçavoient que vous fissiez
plus maigre chere qu'eux. Ne
voyez vous pas qu'ils tuent tous
les animaux qu'ils ont sur la terre
pour se nourrir ? Pourquoy n'en
ferez vous pas de mesme de ceux
que vous avez dans le ciel ?
Jupiter vaincu par les raisons
de son fils, luy dit qu'il envoyast
ses cyclopes destacher tous les signes
qui seroient bons à manger.
L'affaire fut incontinent faite,
et Bronte, Pyragmon, et quelques
marmitons aporterent
le lievre, le cygne, le dauphin,
la baleyne, le belier, le taureau,
l'ecrevisse, et les poissons
qu'ils accommoderent en diverses
sortes. Ils n'espargnerent pas
mesme le dragon, l'ourse, l'hydre,
ny le loup, et quelques autres
bestes dont l'on croyoit que
la chair fust fort dure. Car Vulcan
asseura qu'elles estoient desja
à demy cuites, d'avoir esté si long-temps atachees à des estoilles.
Cependant que l'on aprestoit
ainsi les viandes, Junon et Iris
songeoient a aproprier tout dans
le palais. Il estoit basty de nuages
petrifiez, et les murailles estoient
emaillees de tant de diverses
couleurs qu'elles n'avoient pas
besoin d'estre tapissees. Il faloit
seulement nettoyer la salle, mais
ces deesses estoient bien empeschees
à chercher un ballet. Eole
arriva la dessus avec un gros
trousseau de clefs à sa ceinture : il
avoit enfermé tous les vens dedans
leurs cachots, excepté le Zephire
qui estoit son mignon, lequel
alloit tousjours à sa suitte,
et portoit la queuë de sa robbe.
Cettuy-cy ayant veu la peine où
estoit la reyne des deesses, enfla
ses jouës, et souffla tant par la salle
qu'il en fit sortir toute la poussiere.
Flore sa maistresse qui ne le
pouvoit abandonner, ne tarda
guere à venir apres, avec plusieurs
autres nymphes qui semerent
des fleurs par tout. Hercule,
Mercure, Castor, Pollux, et quelques
autres enfans de la maison,
dresserent alors les tables, mirent
la nappe, et rangerent les sieges.
Ces meubles estoient faits du
bois des arbres ausquels plusieurs
hommes ont esté jadis metamorphosez.
Jupiter et Junon ayans mis
leurs habits des bonnes festes,
s'en vinrent là pour recevoir la
compagnie, et aussi tost arriva
Ceres qui faisoit aporter du meilleur
pain que jamais boulenger
luy eust paistry, et Bacchus vint en
suitte avecque Pan et les satyres
qui avoient le coû chargé de
bouteilles qu'ils mirent rafraischir
pres du buffet. Silene qui les
suivoit estoit le sommelier, et estoit
desja si yvre que l'on ne
croyoit pas qu'il eust encore envie
de boire. Il trebuchoit aussi
souvent que si ses jambes n'eussent
esté que d'estoupes, si bien
que l'on luy donna une chaire
qui luy vint fort à propos pour
reposer sa panse qui estoit
aussi enflee que la voile d'un navire
qui à bon vent. Comme Ceres,
Bacchus, et tous les dieux
champestres faisoient leurs complimens,
Pluton arriva avec sa
femme qui estoit devenuë si sotte
depuis qu'elle estoit dans les
enfers, qu'elle avoit oublié l'entregent
du monde. Elle fit une reverence
à cul ouvert à la compagnie,
et s'en vint dire à Jupiter avec
une naïfveté rustique ; aussi
vray, mon pere, vous nous faites
beaucoup d'honneur de nous
prier de venir souper ceans. Nous
estions tous tristes en nostre mesnage.
Quand nous sommes montez
en nostre chariot pour sortir
de l'enfer, nostre chien est venu
sauter sur moy, et m'a tant lesché
et baisé les joües avec toutes ses
trois langues, que je ne le pouvois
quiter. J'ay pensé l'amener
avec moy, au moins vous eust-il
servy à tourner la broche ; et puis
vous ne croiriez pas combien il
est gentil, il danse sur ses pieds de
derriere, et raporte tout ce que
l'on luy jette. Vous avez bien fait
de le laisser, ma fille, dit Jupiter,
car outre que ce n'est pas un chien
à porter dans le manchon, nous en avons d'autres icy, lesquels il
eust mordu avec ses six rangs de
machoires. Ne sçavez vous pas
bien qu'il y a un chien entre nos
astres ? C'est luy qui ronge les
os des oyseaux celestes que l'on
mange quelquefois à nostre table,
et pour le vostre il ne doit
ronger que les os des hommes
qui sont trespassez ? Mais coment
n'avez vous point amené mon
fils Minos ? Si nous l'eussions amené,
respondit Pluton en prenant la
parole, nos deux autres
juges et les parques, les furies, et
Charon, eussent voulu venir aussi,
et cependant vous sçavez qu'il
ne faut pas qu'ils quitent leur travail
pour un moment, si l'on ne
veut que tout le genre humain se
perde.
Comme Pluton finissoit ce
propos Mars arrivant esblouyst
chacun par la lueur de son harnois.
Sa moustache estoit retroussee
en garde de poignard, afin qu'il semblast mesme que son visage
fust armé, et ses yeux estoient
ardens comme ceux d'un lyon
qui est en furie. Toutefois il n'y
eut rien que d'honneste dans les
salutations qu'il fit à Jupiter et
aux autres, et Venus entrant aussi
tost dans la salle, luy qui ne parloit
que de vaincre les autres, se
confessa vaincu. Elle estoit suivie
de son fils et des trois graces, qui
avoient employé toute la journee
à l'attiffer. En suitte d'elle arriva
Pallas, qui parmy sa gravité
avoit des atraits bien aymables,
et apres arriva la lune et le soleil
son frere, qui ayant laissé quelques-uns
de ses rayons allentour
de sa teste, remplit le lieu de clarté.
Il estoit si courtois qu'il voulut
aller baiser les dames l'une apres
l'autre pour les salüer, mais comme
il aprocha sa bouche de celle
de Junon pour la baiser la premiere,
elle se retira vistement
sentant la chaleur de sa moustache
qui luy brusloit la jouë. Jupiter
s'estant aperceu de cecy, luy
dit qu'il avoit tort de ne se point
estuver le menton avec de l'eau
fraische, si tost qu'il avoit quité
ses feux. Vous ne dites pas que
j'ay eu si haste de venir icy, repartit
Phoebus, que je n'ay pas eu le
loysir de me plonger dans la mer
où Amphitrite ma belle hostesse
m'apreste tousjours un bain.
Elle m'y traite à table d'hoste ; j'ay
peur qu'elle ne me fasse payer
pour aujourd'huy, encore que je
n'aille point souper chez elle.
Alors qu'il disoit cecy Neptune,
Amphitrite, Palemon, et beaucoup
d'autres divinitez marines
arriverent, qui luy dirent que
l'on ne le traitoit pas si rigoureusement
comme il faisoit acroire,
et qu'il avoit tresbon marché de
son giste. Leur dispute ne fut
point entenduë, pource que Saturne,
Janus et les autres dieux
anciens arriverent en mesme temps,
lesquels on s'employa à recevoir.
Il n'y eut que Junon qui fut mal
contente de leur arrivee. Comme
elle vid Janus avec ses deux
visages, elle se mit à crier à son
mary, ne vous avois-je pas bien
dit que vous vouliez vous ruiner ?
Vous ne contiez qu'une personne
à la suite de vostre pere, et en
voyla deux. Ce gourmand de Janus à deux grosses faces et deux
grandes bouches, qui avalleront
chacune autant de viande que
quatre. Tout resolument je n'enten
pas que l'on le deffraye icy. Je ne
veux pas qu'il soit à nostre table :
il affameroit tous les autres. Qu'il
s'en aille à la porte : c'est son office
ordinaire de la garder. Hé à quoy
songez vous mamie ? Dit Jupiter ;
que dira mon pere d'entendre
que vous ne voulez pas qu'il ameine
icy une personne qu'il
cherit ? Prenez garde qu'encore
que Janus ait deux bouches, il n'a
qu'un ventre, et deux bras, tellement
qu'il ne prend pas plus de
viande que les autres, et il n'a pas
un corps où il en puisse tenir plus
que de raison. La bouche qu'il a
sur le derriere ne luy sert qu'à humer
le vent qui vient de cette
partie, et puis je vous diray, encore
nous peut il estre utile estant
à nostre table, puis qu'il faut qu'il
y soit necessairement, pour faire
honneur à Saturne ; car je me suis
imaginé qu'il le faut faire asseoir
du costé du buffet, afin qu'avec
ses yeux de derriere il puisse prendre
garde au vin et au nectar que
ce vieux Silene ne mesnagera pas
bien, et qu'il empesche que ces
yvrognes de satyres qui nous serviront
ne boivent tout. Pource qui
est de l'office de portier, ne vous en
mettez point en peine, je l'ay donné
au Sagittaire du zodiaque.
Tandis que Jupiter consoloit
ainsi sa femme, les dieux se gaussoient
de Janus, qui pour leur
monstrer qu'il n'y avoit rien à reprendre
en sa forme, alla baiser
Venus avec sa bouche de derriere,
et attirant à soy avec ses mains
une des graces la baisa de sa bouche
de devant. Voyla bon drosle,
dit Phoebus, il est digne d'avoir
deux femmes ; il a cét avantage au
dessus de nous qu'il en peut baiser
deux en mesme temps. Mais
vous ne dites pas aussi, repartit le
subtil Promethee, qu'il peut en
mesme temps recevoir quatre
soufflets.
Pendant ces railleries l'aurore,
les muses et quelques autres
arriverent, si bien que l'on entendoit
rouler force chariots et
hennir force chevaux à la porte
du palais. Jupiter voyant que tous
les conviez estoient venus, commanda
que l'on servist. Le soleil
et sa soeur avoient assez de clarté
de reste autour de leur teste pour
chasser l'obscurité de la salle : neantmoins
pour la bien-seance on
atacha à la muraille des plaques
d'or, qui au lieu de flambeaux avoient
des baguettes d'argent,
au bout desquelles on avoit
cloüé des estoilles.
Alors Mercure qui estoit le
maistre d'hostel, entra avec les
faunes et les satyres qui portoient
chacun des plats, lesquels
il arrangea sur table. Jupiter, Saturne,
Pluton, Neptune, Junon,
Venus, et tout le reste de la compagnie
ayans lavé leurs mains avec
de l'eau de l'Eridan, s'assisrent
sans dispute chacun selon sa qualité.
Le roy des dieux suivant la
coustume des grands princes avoit
son medecin d'un costé et
son bouffon de l'autre. C'estoit
Esculape et Monus, dont l'un estoit
là pour controller les viandes que l'on mangeoit, et l'autre
les actions et les paroles des assistans.
Tout du premier coup Momus
s'ataque à son maistre, et luy
dit qu'il ne sçait pas à quoy il a
pensé de ne convier point la discorde
à son banquet, non plus
qu'aux nopces de Thetis, pourcequ'
elle viendra encore semer
quelque noise qui troublera la
feste, et qu'il n'y a plus sur la
montagne d'Ida de berger qui
soit capable de juger le differend
des divinitez.
S'il n'y a plus d'illustres bergers
sur la montagne d'Ida (dit
alors Lysis, interrompant la narration
de Montenor) que l'on
sçache qu'il y en a un maintenant
au pied du mont Saincte Geneviefve,
et que les dieux ne se
mettent point en peine, je suis
aussi bon juge que Paris. Tout cecy
est passé il y a long-temps, dit
Montenor, ne croyez pas que ce
soit une chose presente. Il n'y a
point de doute, que si vous eussiez
esté au monde quand ce
banquet a esté fait, Momus se
fust souvenu de vous. N'interrompez
plus les dieux en leur
repas, je vous supplie ; un ayde à
Masson veut bien avoir son heure.
Montenor ayant dit cecy obtint
encore du silence, et ayant
regardé sur son papier poursuivit
sa lecture en cette sorte.
Jupiter respondit à Momus
qu'il avoit bien songé à ce qu'il
luy disoit, et qu'il avoit desja
pourveu à ce que leur joye ne
fust point troublee. Que s'il n'avoit
point fait prier la discorde,
ny les furies, la famine, l'envie,
la tristesse et la pauvreté, dont
la compagnie estoit desagreable,
il leur envoyroit à chacun
leur plat, afin qu'elles fussent
contentes.
Cependant que cecy se passoit
la pluspart des dieux prirent du
pain. Saturne en coupa avec sa
faux, Bacchus avec sa serpe, Mars
avec son cimeterre, et beaucoup
d'autres avec la faucille de Ceres
qu'elle leur presta. Pour de la viande
Neptune en prit avec son
trident, Pluton avec son sceptre
fait en fourchette, Venus avec la
pointe du dard de son fils, et la
fille de Latone, avoit quasi envie
d'en prendre avec la pointe de
son espieu, et Pallas avec le fer de
sa lance : car les dieux ne quitent
jamais leurs armes, non pas mesmes
quand ils sont à table, pourceque
 s'ils ne les avoient plus, on
ne les pourroit pas reconnoistre ;
et de fait voyez le portrait ou la
statuë de Mercure, à quoy connoistrez
vous que c'est luy, s'il n'a son
caducee ? Au moins devoient-ils
avoir chacun aupres d'eux les
marques de leur divinité, comme
Jupiter qui avoit son foudre,
que son aigle tenoit dans son bec
à costé de luy. Toutefois il ne
treuva pas que ce fust une chose
bienseante de permettre que les
dieux coupassent le pain avecque
leurs armes : car Saturne en
maniant sa grande faux qui estoit
fort incommode, avoit desja donné
du manche dans les machoires
de son compere Janus, et luy
avoit fait saigner les dents. Mercure
fut bien crié, de n'avoir pas
mis ordre qu'il y eust des cousteaux et des fourchettes sur la
table, tellement qu'il s'en alla
aussi tost en demander à Vulcan,
qui en estoit bien fourny, et il en
vint apres donner à chacun.
Momus qui avoit bien envie
de voir quereller les dieux recommença
de parler, et dit à Promethee,
tu és bien aise maintenant
de manger à la table des
dieux, au lieu qu'autrefois ton
foye estoit le repas des oyseaux.
Ne renouvelle point mes vieilles
miseres, repartit Promethee, il
suffit que Jupiter m'ait pardonné,
sçachant que ma faute n'estoit
pas si grande qu'il avoit crû.
Il pensoit qu'ayant formé le
corps de l'homme, je fusse venu
effrontement jusqu'au ciel desrober
du feu, pour l'animer. Mais
je luy ay remonstré, que je me
comportay avec plus de modestie :
j'avois trouvé l'invention
du miroir ardent, et l'exposant
au soleil, j'en attiray le feu sans
bouger de la terre. Je suis bien aise
de te dire cecy en presence de
tant d'autres dieux qui ne le sçavoient
pas encore. Il est raisonnable
d'oublier les vieilles querelles,
dit alors Saturne, prenant
la parole, si je souffrois que l'on
parlast de ce qui est arrivé à Promethee,
je verrois qu'à la fin on
viendroit à s'entretenir de moy.
Cependant qu'on ne pense pas
faire des contes de ma fortune : je
ne suis que ce que je veux estre. Il
est vray que j'ay esté autrefois assis
au mesme trosne où est Jupiter,
mais c'estoit durant l'innocence
des hommes ; et maintenant
qu'ils sont devenus meschans,
je ne voudrois pas estre
tenu de les gouverner. Pendant
mon regne ils ne se soucioient
point des richesses, et si ce siecle
s'apelloit le siecle d'or, c'estoit
que leur ame estoit d'or, et non
pas leur vaisselle. S'imagine t'on
que moy qui faisois vivre les autres
avec si peu d'ambition et d'avarice,
j'aye eu regret de perdre
mon royaume, et ne void-on
pas que je me devois tirer des affaires
du monde, pour jouyr de la
tranquilité dont j'avois fait jouyr
les autres ?
Tandis que Saturne disoit cecy,
Momus qui sçavoit qu'il ne
mesprisoit la royauté que parce qu'il ne la pouvoit avoir, alloit
faire mille grimasses derriere luy,
et eust bien voulu luy respondre,
mais il en fut empesché par un
grand éclat de risee qui se fit au
bout d'en bas. Jupiter en voulant
sçavoir le suject, l'on dit que c'estoit
que le dieu Terme qui n'avoit
point de bras, avoit panché
la teste jusques dans une escuelle
pour y manger de l'ambrosie
cuite avec une saulse au nectar, et
que le plat estoit si chaud qu'il
s'estoit tout bruslé le nez et les lévres.
C'est grand'pitié de ce pauvre dieu (dit
alors Momus avec un geste bouffon) je ne
sçay qui l'a estropié ainsi ; il n'a ny
jambes ny cuisses, encore s'il avoit des
bras et des mains, il pourroit aller
en cul de jatte, au lieu qu'il
faut qu'il se fasse tousjours porter
dans une chaire à bras, comme un
malade qu'on meine à l'hospital.
Toy qui te moques de luy, dit
Jupiter je veux que tu luy ailles ayder à manger. Tres-volontiers,
dit Momus ; et la dessus se mettant
derriere luy, il prit quelque
chose dans un plat, et luy en ayant
mis un petit morceau à la bouche,
il avalla le reste. Jupiter
voyant sa malice, luy commanda
de se retirer d'aupres de luy, puis
qu'il luy aydoit de la sorte, et dit
au destin qui estoit son voisin
qu'il eust soin de le faire manger.
Apres cela voyant qu'il y en avoit
encore plusieurs qui se plaignoient
que les viandes estoient
trop chaudes, il commanda au
Zephire d'y mettre remede, et ce
dieu montant à deux pieds sur
son escabelle, remua tant ses aisles,
et souffla si fort de la bouche,
que tout fut refroidy.
Chacun mangea en paix depuis,
excepté Venus qui se plaignit
de ce que Priape qui estoit
assis aupres d'elle, la pressoit tant,
qu'il l'avoit toute eschauffee. Elle
avoit une robbe si mince et si
transparente, que l'on ne pouvoit
asseurer si elle estoit vestuë
ou si elle estoit nuë, tellement
que ce bonhomme soufflant comme
un cheval qui sent son avoine,
passoit à tous coups la main
contre sa cuisse, et estoit fort estonné
lors qu'il ne touchoit que de
la soye. Jupiter craignant qu'il
n'arrivast du scandale de son impudicité,
le fit mettre aupres de
Minerve, qui estant toute armee
ne se laisse pas embrasser facilement,
et est une terrible maistresse.
Alors Venus jura par le stix,
que desormais elle n'auroit plus
de vestement si clair, ny ses graces,
ny son fils non plus, et Momus
se mocquant de cecy, luy dit,
penseriez vous estre Venus si
vous n'estiez toute nuë ? Les dieux
vous reconnoistroient-ils ? Et vostre
fils quand il sera habillé le prendra-on
pour ce qu'il est ? Qu'à-il
affaire de vestement puis qu'il
n'a jamais froid ? Mais encore
comment l'habillerez vous ? Aura-il
le haut de chausse, ou s'il sera
encore à la bavette ? Je voy
bien ce que c'est, vous voulez tenter
la fortune : il ne vous coustera
guere à vestir, car il est si petit
qu'on le mettroit dans la poche ;
et puis l'habit que vous luy ferez
faire luy durera l'ong-temps, car
il ne croist plus. Mais aprenez
moy un peu, ne crie-t'il plus la
nuict ? Est-il net ce petit drosle ? Ne
fait-il point caca dans son carquois
à faute de bassin ? Mange-t'il
bien tout seul ? Combien a t'il
de dents ? S'il vous fait de la peine,
vous le devriez donner à quelque
princesse de la terre : elle en
tiendroit beaucoup de conte, et
s'en joüeroit comme d'un petit
nain.
Ce bouffon divin donna toutes
ces attaques à Cupidon, qui
pour s'en vanger aprestoit desja
son arc, mais Venus luy remonstra
que le coqueluchon vert et
jaune que Momus portoit estoit
à l'espreuve de ses fleches. Cependant
Momus commanda de la
part de Jupiter, aux tritons qui
estoient debout, de joüer du cornet,
et à quelques faunes de
joüer de la fluste, afin de faire remuer
les machoires aux dieux,
au son de ces instrumens. Pour
luy il tint sa partie avec les sonnettes qu'il avoit aux genoux,
leur faisant faire beaucoup de
bruit en dansant. Il avoit aussi un
baston avec deux vessies de pourceau
pleines de poix attachees
au bout, dont il alloit souffleter
par mesure les grosses joües des
flusteurs, ce qui rendoit une belle
harmonie.
Le second estoit à peine sur
table que les dieux s'esbahirent
fort des nouvelles viandes
qu'on leur avoit servies. Ils trouvoient
l'idee tres excellente : neantmoins
Esculape dit à Jupiter,
sire, laissez en manger aux autres :
cette viande n'est pas stomachale
pour vous : elle est trop venteuse.
Saturne et le Destin oyans
cecy prirent tout pour eux, et cela
ne leur dura non plus qu'une
fraize en la gueule d'une truye,
encore que le medecin leur dist
aussi qu'il connoissoit leur complexion,
et que cette idee estoit
laxative pour eux, et qu'il pronostiquoit
qu'elle leur donneroit la
foire. Pour les ames qui estoient
fricassees, il permit à Jupiter d'en
manger, luy asseurant qu'elles estoient
fort nutritives. Ce fut alors
qu'il fut bien beu tant de
vin que du nectar, car Vulcan avoit
trop espicé les saulses. Ganymede
versoit à boire à Jupiter,
Hebé à Junon, et les satyres à
tous les autres dieux. Or le bon
Janus qui avoit eu charge de
prendre garde si ces braves eschansons
ne bevroient point,
avoit bien fait sa charge au commencement,
disant des injures à
deux satyres qui avoient vuidé
une bouteille, mais enfin sa fidelité
fut corrompuë ; ils luy promisrent
que s'il ne disoit plus
mot, ils luy donneroient autant
à boire qu'à six autres, tellement
que s'estant accordé à cecy, tandis que l'un luy presentoit une
tasse pardevant, l'autre luy en
donnoit aussi une par derriere.
Cependant les satyres alloient
boire au buffet, chacun à leur
tour, sans se soucier de Silene
qui s'estoit endormy sur sa chaire,
et ronfloit si fort qu'il faisoit
presque autant de bruit que la
musique. Bien que Janus eust
deux visages il n'avoit qu'une teste,
de sorte que les fumees du
vin et du nectar qu'il avoit pris
en abondance, luy troublerent
bien tost le cerveau ; et comme il
avoit perdu toute modestie, il
but à la santé de Bacchus, le priant
de luy faire raison. Bacchus demanda
à boire, mais les valets
empeschez à autre chose ne l'entendirent
pas. Aussi tost se voyant
si mal servy, il prit son cousteau,
et frapa tant qu'il pût sept ou
huict coups sur la table pour les
apeller, ce que l'on trouva fort
mauvais, car il luy sembloit qu'il
fust encore en une taverne. Toutefois
Jupiter souffrit cecy, sçachant
la belle humeur du compagnon,
et les voulant mettre en
train Janus et luy, ca, dit-il, que
l'on leur donne à boire. Dites la
chanson, enfans. Commence,
Janus, tu és l'assaillant en ce
combat. Que diray-je ? Sire, repartit
Janus, parleray je de cette
liqueur, qui resjouyt le coeur ?
Chante ce que tu voudras, dit Jupiter.
Alors Janus chanta ce qu'il sçavoit, et jamais l'on n'a rien ouy
de plus admirable : car sa bouche
de devant tenoit la basse, et
celle de derriere le dessus, si bien
que luy seul il faisoit une fort
bonne musique à deux parties,
horsmis qu'à tous coups elle estoit
interrompuë par un certain
hoquet, avec lequel il tesmoignoit
la generosité de son coeur,
qui repoussoit tout ce qui luy
pouvoit nuire. Bacchus ayant beu
une pleine tasse, chanta,   
 , faisant cliquetter
harmonieusement deux
assiettes l'une contre l'autre. Il
acompagnoit son chant de tournoyemens
d'yeux et de postures
si gaillardes, que toute la troupe
fut saisie d'allegresse. Cela incita
chacun à la desbauche, et il n'y avoit
pas jusqu'aux deesses qui ne
voulussent faire rubis sur longle.
Là dessus Mercure mit le troisiesme
service qui n'estoit composé
que d'animaux celestes. Il y avoit
chair et poisson, tellement que
l'on s'estonna de cette diversité
de viandes. Jupiter dit qu'il vouloit
avoir le plaisir de faire deviner
à la compagnie où l'on avoit
recouvré tant de mets differens,
et qu'apres soupé il en diroit la
verité. La pluspart en mangerent
sans s'en informer, et il n'en demeura
pas le quart. Pour le dessert
il fut fort somptueux, car Pomone
avoit aporté de toute sorte
de fruicts, et les cuisiniers avoient
fait quantité de pieces de four.
Proserpine prit force tarte, et
force biscuit qu'elle serra dans sa
pochette, disant que c'estoit pour
sa mignonne Alecto. Cecy ne fut
pas treuvé bienseant, et l'on vid
bien que la bonne dame s'imaginoit
estre en quelque nopce de
village. Mais on n'eut pas le loisir
d'en parler, parce qu'il s'esleva de
si grands cris à l'entree de la salle,
que chacun demanda ce que c'estoit.
Mercure vint dire, que c'estoient
les goujats de Mars qui se
gourmoient contre les pages du
Soleil, à qui auroit la cuisse de l'ame
d'un poulet d'inde qu'ils avoient
ravie d'entre les mains de
ceux qui venoient de desservir. Jupiter
commanda que l'on envoyast
Pythagore vers eux, afin qu'il leur
enseignast le silence.
Ce tumulte apaisé on prit garde
à Janus qui estant tout à fait
yvre, estoit devenu fort insolent.
Au commencement du soupé il
avoit mis en escharpe son serpent
qui se mordoit la queuë,
mais il l'avoit alors osté pour en
donner par les oreilles à ceux qui
estoient proche de luy, et il s'en
vouloit aller servir à faire des
tours de passe passe, comme dans
un cerceau si l'on ne l'eust retenu.
à faute de ce divertissement il se
mit à faire cageoler ses deux langues
tout ensemble. Ses deux
bouches se disoient des injures
l'une à l'autre, se contredisoient,
se démentoient, et se rendans
aussi tost bonnes amies se vouloient
deffier à boire. Si l'une
rioit, l'autre pleuroit, et s'il avoit
promis quelque chose avec celle
de devant, il ne le tenoit pas pour
cela, car celle de derriere y resistoit,
disant qu'elle n'y avoit pas
consenty : aussi ce visage qu'il avoit
au dessus du dos, estoit-il le plus vieil, et pour faire le capable,
il ne vouloit jamais estre de
l'avis de l'autre, qui n'estoit que
son cadet. Jupiter voyant que Junon
ne faisoit que rechigner de
tout cela, fit sortir le bon Janus
et l'envoya reposer sur un lict.
L'on leva alors la table, et les
neuf muses accorderent leurs instrumens.
Tandis qu'elles chanterent trois
ou quatre airs nouveaux,
Mercure, Vulcan, Momus,
les cyclopes, les tritons, les satyres,
et tous les autres qui avoient
servy, eurent le loisir de souper.
Dés qu'ils eurent fait, les tritons
furent mandez pour faire danser
la compagnie au son de leurs cornets.
Ayans commencé de joüer
un bransle, Jupiter prit Junon,
Mars Venus, le Soleil sa soeur, et
ainsi chacun prit la sienne. Entre
autres le destin prit la fortune,
et c'estoit une plaisante chose de le
voir danser avec sa grand'robbe,
aupres de cette volage deesse,
qui ayant accoustumé de n'aller
que sur une boule ou sur une
rouë, se remuoit d'une estrange
sorte, estant sur un plancher ferme.
Elle le secoüa si vivement qu'une
de ses pantouffles luy sortit des
pieds, et son bonnet cheut à terre
et ses lunettes aussi, qu'il avoit
mises pour voir s'il feroit bien
ses pas. Vulcan, Momus, Mercure,
et quelques autres n'estoient
pas de cette danse. Il leur
avoit pris envie de faire quelque
galanterie pour resjouyr l'assemblee.
Ils vouloient joüer une comedie,
et Vulcan qui n'avoit pas
beaucoup d'invention en ce
qui estoit de cecy, dit qu'il ne faloit
que prendre une certaine
piece qu'un poëte grec avoit faite,
où il les avoit fait parler tous,
tellement qu'ils auroient bien
tost trouvé ce qu'ils devroient
dire. Cela seroit trop grossier, dit
Mercure, il ne nous faut rien
joüer que de nouveau. Nous avons
ceans les muses qui sont
plus sçavantes que les poëtes,
puis que ce sont elles qui les inspirent ;
neantmoins à dire la verité
elles ne nous aprendront
rien qui nous soit propre, tant
elles font les chastes et les resserrees,
et je ne sçay pas comment
ceux qui font des vers amoureux
s'imaginent qu'elles leur aydent,
veu qu'elles n'en font pas
elles mesmes. Toutefois je vous
diray, nous ne manquerons pas
de poësie, si nous voulons, encore
que nous n'ayons icy ny Hesiode
ny Homere : car nous avons
Pythagore et Platon, qui disent
des choses aussi estranges que
les poëtes. Vulcan treuvant cecy
fort à propos, apella ces philosophes,
et Pythagore ayant apris le
dessein de ces dieux, leur dit,
pour ce qui est du suject et des
discours de vostre comedie,
cherchez un autre compositeur
que moy : mais si vous voulez
vous desguiser et aller porter un
momon à la compagnie, je vous
promets de vous y bien servir.
J'enten des mieux les sorts, et
principalement celuy des dez. Je
vous feray amener à chaque
coup raffle de cinq. Je m'enten
aussi un peu à piper, dit Mercure,
faisons cecy : il n'y faut pas tant
de preparatifs. Cela dit, ils resolurent qu'ils representeroient les
diverses qualitez des mortels, ce
qui est une coustume que de tout
temps ils avoient prise, afin d'avoir
leur revanche des hommes,
qui dedans leurs comedies representent
tousjours les dieux.
Tandis qu'ils cherchoient des
habits et des masques pour se déguiser,
les autres dieux acheverent
leur grand bal, et s'estans assis
d'un costé et d'autre, se mirent à
parler joyeusement de leurs vieilles
amours. Il n'y eut que Saturne
qui s'esloigna de toutes ces resjouyssances
pour aller tenir la teste
à Janus, qui desgobilloit dans son
bonnet à quatre doubleures. Estant
revenu il fit bien rire toute la troupe,
car il commença d'entrer en des
discours simples et niays, où il faisoit
paroistre qu'il estoit si vieil
qu'il rentroit en enfance. Cependant
Venus desirant s'entretenir
d'autre chose, gaussa Jupiter sur
ce qu'elle l'avoit contraint plusieurs
fois de changer de forme.
Ce qu'elle luy dit de meilleur, fut
qu'il n'avoit pas pratiqué en bonne
saison toutes ses metamorphoses,
et que ce n'estoit pas
pour Europe qu'il se devoit changer
en taureau, mais bien pour
Io qu'il avoit changee en vache,
par ce qu'ayans tous deux
le corps d'un mesme animal, ils
se fussent bien mieux joints, et
eussent produit quantité de petits
veaux, qui eussent esté deifiés,
et eussent eu fort bonne mine à
se promener par le ciel. Jupiter
voulant prouver premierement
que les plus chastes deitez se laissoient
quelque fois vaincre par
l'amour, aussi bien comme il avoit
fait, mit en jeu la soeur du soleil,
qui estoit proche de luy, et
remonstra comme elle avoit bien
esté amoureuse d'Endymion et
d'Hypolite. Mais elle allegua
pour sa deffense que ne voyant
l'un que pendant qu'il estoit endormy,
elle ne pouvoit recevoir
de luy aucun plaisir amoureux, et
que pour l'autre elle ne l'avoit
aymé qu'à cause qu'il s'estoit monstré
chaste, et que s'il se fust laissé
aller à sa premiere attaque, elle
l'eust mesprisé. Venus cependant
disoit tout bas à Neptune ; elle à
raison de mespriser le flambeau
de mon fils, car elle auroit beau
en estre bruslee, personne n'en
seroit bruslé pour elle. Je ne craignois
pas qu'elle voulust estre la
quatriesme de celles qui demandoient
la pomme d'or. Elle est la
plus laide qui soit icy, et son visage
est rond comme un tambour.
Si son visage est gros, repartit
Neptune, elle n'en est que plus
propre a estre aymee, car plusieurs
la peuvent baiser à la fois.
Mais vous ne dites pas, repliqua
Venus, que quand ses amans
croiroient avoir un visage entier,
ils n'en auroient plus que la moictié
d'un. Ne sçavez vous pas
qu'elle se change à tous les quartiers
du mois, et que tantost elle
croist et tantost elle diminuë.
Venus ayant ainsi parlé de la
lune, ne manqua pas de mesdire
de toutes les autres deesses,
afin de faire valoir sa beauté. Elle
se mocqua bien de la laide trongne
de Proserpine, et de ses habits
qui n'estoient point à la mode, et de sa coiffure qui estoit si mal faite,
qu'il estoit fort aysé à voir que
les furies infernales estoient ses
perruquieres ordinaires. Elle se
vouloit rire aussi de la coiffure extravagante
de la vieille Cybelle,
qui avoit des villes et des chasteaux
sur sa teste, mais l'aurore
qui estoit aupres d'elle luy vint
dire : ne vous en moquez pas,
belle Cypris, vous seriez bien
empeschee de luy donner un
moyen de s'accommoder mieux
pour une deesse antienne et modeste
comme elle est. J'en parle
comme sçavante, car dés la naissance
du monde, je suis sa dame
d'atour, et tous les matins, je luy
donne une robbe selon les saisons,
tantost brodee de perles et de
fleurs, et passementee de verdure,
et tantost doree de moissons,
ou argentee de neiges.
L'Aurore et Venus estoient
ainsi au caquet, et cependant
Jupiter parlant des amours
des autres aussi bien comme
des siennes, dit que puis qu'ils
avoient tous pris plaisir à ne laisser
en arriere aucune lasciveté
qu'ils n'eussent pratiquée, il ne
s'estonnoit que d'une chose, qui estoit,
que la belle Cytheree reyne
de l'impudicité, apres tant
d'adulteres et d'incestes, n'avoit
point commis celuy-cy de coucher
avecque son fils, et qu'il n'y
avoit point de poëte qui se le fust
imaginé. Cette proposition fut
trouvee abominable, de sorte
que Jupiter estant contraint de
changer de langage, parla ainsi
à toute l'assemblee. Je vous ay
tantost celé quelle viande je vous
faisois manger au dernier service :
il ne faut plus que vous en
soyez en doute, ce sont les animaux
celestes que je vous ay fait
presenter. Venus me disoit tout
à cette heure que c'estoit dommage
que je n'avois pris la forme
de taureau pour me joindre à Io,
quand elle estoit vache, afin de
faire de petits veaux pour en peupler
le ciel : mais je serois bien
fasché d'avoir eu de tels enfans,
car ne voulant plus voir de bestes
en une si belle contree, je serois
contraint de les faire tuer comme
les autres.
Jupiter n'eut pas si tost dit cela
que toute la troupe murmura
contre luy, et principalement
ceux qui y avoient quelque interest.
Bacchus fut fasché d'avoir
perdu son belier, Hercule son
hydre, et ainsi chacun se plaignit
de ce que les animaux qui leur estoient
dediez estoient ostez d'une
place où ils leur faisoient de
l'honneur. Le Soleil cria le plus
haut, disant qu'il ne tiendroit
plus de conte de se promener par
le ciel s'il ne trouvoit ses hostes
ordinaires, aux douze maisons
où il passoit. Enfin tout le monde
concluoit que Jupiter avoit tort
d'avoir fait mourir des bestes qui
ne luy nuisoient point, et outre
cela qui ne luy apartenoient pas,
et qu'il devoit faire tuer son aigle
s'il vouloit, ou le Pan de sa
femme, non pas les traiter à leurs
despens. Vous vous faschez de
peu de chose, dit Jupiter, est-ce la
raison qu'il demeure des bestes
au ciel, et que nous envoyons en
enfer tant de genereux capitaines, et de doctes philosophes ? à
quoy nous servoient tant d'animaux,
sinon pour faire joüer les
petits dieux, comme Ganymede et
Cupidon, qui s'amusoient à les mener
en lesse ? Encore si de chacun
nous eussions eu masle et femelle,
vous pourriez dire que nous
en eussions tiré quelque profit ;
et qu'ils eussent fait des petits :
mais ils estoient tous dissemblables ;
et s'ils fussent entrez en chaleur,
je vous laisse à penser quels
monstres ils eussent produit, comme
si le taureau se fust accouplé
de l'hydre, et le belier de l'ourse,
qui plus est, il n'y en avoit point
entre eux qui eussent du laict qui
fût propre à nous faire des fromages,
et l'on ne me peut pas dire que
c'eust esté un grand revenu de
les aller traire chaque jour. Que
s'ils avoient quelque plumage
ou quelque peau qui nous pust
servir, j'ay bien fait de les faire
tuer pour les avoir, et afin que le
sort soit esgal pour tous les autres
signes du ciel, tant animez
qu'inanimez, je les ay fait oster
tous, ne laissant rien que les estoilles
pour esclairer à l'ordinaire.
Les demy dieux et les demy
deesses, comme le centaure et Andromede,
je les ay tirez de leur
place, pour me venir servir dans
mon palais, et les choses insensibles,
je les ay destinees à l'usage auquel
elles sont propres, comme
la couronne à mettre sur la teste
de Junon, et la tasse à me donner à
boire. Pour le fleuve Eridan, je n'ay
pas jugé qu'il nous fust necessaire,
car il couloit si lentement, que ce
n'estoit qu'une eau croupie qui
n'estoit bonne ny à boire ny a laver
aucune chose, et à peine en à
t'on pû tirer une esgueree d'eau
nette pour nous laver les mains
devant le repas, et il l'a falu passer
au travers d'un linge pour l'eclaircir.
J'ay donc fait faire quelques
trous à l'endroit du ciel où
estoit ce fleuve, tellement qu'il
s'escoule encore sur la terre, et je
pense que les hommes sont bien
estonnez maintenant de voir
pleuvoir en si grande abondance.
Or c'est en partie à cause
d'eux, que j'ay osté du ciel
tous ces signes : je les veux punir
du mespris que depuis peu
ils ont fait de moy. Il ne faut pas
que desormais ils ayent le plaisir
de voir le ciel bigarré de tant de
diverses figures, qui leur enseignoient
facilement les choses
avenir.
Voyla la remonstrance que
Jupiter fit aux autres dieux, et
pour dire la verité il avoit conceu
une telle jalousie contre Bacchus,
l'amour, le sommeil, et
quelques autres, qui se faisoient
souvent adorer au lieu de luy,
qu'il avoit dessein d'aporter du
dommage aux dieux et aux hommes
tout ensemble. Toutefois
pas un de la troupe n'osa tesmoigner
son ressentiment, songeans
tous que s'il entroit en colere il
estoit assez puissant pour les ruiner.
Le beau Phoebus se souvenoit
bien du jour qu'il l'avoit bany
du ciel, et l'avoit reduit à s'en
aller demander l'aumosne par
toute la terre, jusqu'à tant qu'il se
fust loüé à un chetif roy, pour
luy servir de bouvier. Il n'y en avoit
pas un qui n'eust en sa memoire quelque semblable marque
de son courroux, mais comme
ils estoient sur ce triste suject,
Comus entra dans la salle le flambeau
à la main. Momus alloit apres
luy habillé en roy, et Vulcan
habillé en reyne : mais il
eust bien esté desguisé davantage,
s'il eust pû aller droit seulement.
Les autres masques estoient
vestus, les uns en soldats,
les autres en philosophes, et plusieurs
en artisans. Pithagore habillé
en fou, alloit mettre le momon
sur la table, lors que voicy
une autre entree qui se fait à l'improviste
de certaines gens que
l'on ne connoissoit point. Jupiter
croyoit qu'ils fussent de la suite
des premiers masques, mais Vulcan
et ses compagnons ne les avoient
point amenez. Le premier
de la bande qui avoit une chevelure
blonde bien frisee, et une
couronne de laurier sur la teste,
vint jusqu'au milieu de la salle,
et touchant une lyre qu'il avoit
en main, chanta ces paroles. ô
grand Jupiter, qui dois rendre la
justice à tout l'univers, jusques
à quand souffriras-tu qu'il y ait
des dieux et des deesses qui entreprennent
sur la charge des autres
sans se contenter de la leur ?
Nous voicy une troupe de divinitez
frustrees de tous biens et
de tous honneurs qui viennent
te demander de l'assistance. Je
m'en vay te dire une chose que
jamais les dieux n'ont consideree.
C'est qu'il y a icy des affronteurs,
qui outre l'office qui leur
a esté donné se sont attribué le
nostre, et ont fait accroire que
nous n'estions point au monde,
de sorte que nous n'avons pas
esté priez de ton banquet. Ce jeune
galand que voyla pres de toy
lequel fait si bien le beau avec sa
moustache doree, devroit il pas
estre content d'avoir la conduite
du chariot qui donne le
jour, sans se vouloir dire conducteur
des muses ? C'est moy
qui le suis, je suis le vray Apollon
fils de Jupiter et de Latone, et
dieu de la prophetie, de la poësie,
et de la musique, et luy il est
fils de Titan et d'une divinité
inconnuë. Voicy ma soeur Diane
à ma suite qui se plaint aussi de la
Lune que voyla, qui entreprend
sur sa qualité.
Cét Apollon en vouloit chanter
davantage, mais sa soeur s'avançant
dés qu'il eut parlé d'elle,
vint dire à la Lune, quelle imposture !
Tu fais acroire à tout le monde,
que ce n'est rien qu'un de
moy et de toy ; l'on a assez de semblables
preuves de ta meschanceté,
car tu veux bien persuader
quelquefois aux hommes que tu
presides au ciel, aux forests, et
aux enfers. Comment est-ce que
tu peus avoir tant de vacations ?
On sçait bien qu'à l'heure mesme
que tu luis dans le ciel, on me
void encore dans les bois poursuivre
des bestes. Je m'asseure
que tu és si effrontee que tu diras
que tu peus bien estre en divers
lieux, et que lors que tu ne monstres
que ton croissant au ciel,
c'est que ton autre moictié est
sur terre : mais quand cela seroit,
peus-tu estre encore Proserpine
qui est fille de Ceres, au lieu que l'on te croid fille de Latone ? Tu te
dis chaste, et Proserpine est mariee
à Pluton. Mais ne te fais-tu
pas encore nommer Lucine, entreprenant
sur Junon, et n'as-tu pas
bien peu de jugement, de vouloir
que celles qui acouchent t'invoquent
pour sage-femme ? Toy
qui te dis pucelle, sçais-tu bien
ce que c'est de ces affaires là ?
Cette Diane n'eut pas si tost
commencé cette harangue qu'elle
fut interrompuë par d'autres
divinitez qui avoient de semblables
plaintes à faire. Il y eut un
dieu du temps qui s'opposa à Saturne,
et une Minerve à Pallas,
tellement qu'il n'y avoit personne
en la compagnie de Jupiter
qui ne fust attaqué, et n'en estant
pas exempt luy mesme, il ne
sçavoit quasi que dire. La confusion
fut si grande qu'ils s'ostoient
la parole les uns aux autres, de
sorte que les porteurs de momon
voyans la feste faillie, se
demasquerent pour parler face
à face à ceux qui les offencoient.
Chacun taschoit de donner des
preuves anciennes de la puissance
que l'on luy debattoit, et c'estoit
à qui raconteroit le mieux sa
genealogie. La pluspart se remettoient
de tout au jugement de
Platon et de Pythagore, mais ils
s'excuserent, remonstrant leur
incapacité en cette matiere. Jupiter,
Saturne, et le destin furent
d'avis que l'on s'en raportast donc
à Homere, à Hesiode, et à Theognis,
et à tant d'autres poëtes qui
avoient parlé suffisamment de
leur naissance et de leur pouvoir,
mais il n'y avoit là personne qui
eust la patience d'attendre que
l'on les allast querir aux Champs
Elysees ; et puis l'on consideroit
que l'on n'en tireroit pas grande
satisfaction, pource qu' ils avoient
la teste si estourdie, que c'estoit
eux qui avoient amené tout le
desordre au lieu de conserver la
gloire des dieux, et avoient mis
à tous coups en leur rang des
princes infames, estans si peu chiches
du nom de divinité qu'ils
l'attribuoient à la tripiere du
coin d'une ruë, s'il arrivoit qu'elle
fust leur maistresse.
Les dieux ne scachans plus à
qui s'adresser pour estre tirez de
peine, disputerent avec tant d'ardeur
qu'ils commencerent à se
battre furieusement. Bacchus
coupoit le nez et les oreilles à
tous ceux qu'il rencontroit avecque
sa serpe et Ceres en faisoit de
mesme avec sa faucille. Apollon,
Diane et Cupidon tiroient force
flesches ; les muses cassoient leurs
lyres et leurs cistres sur la teste
de ceux qui leur disoient quelque
chose ; Venus souffletoit
Proserpine avec un de ses patins,
et luy fouroit des espingles dans
les fesses ; Saturne coupoit les jarets
à tous ceux qu'il rencontroit
avec sa faux : mais sur tout Mars
et Minerve se rendoient redoutables,
l'un avec l'espee, l'autre avec
la lance. Ceux qui n'avoient
point d'armes se jettoient des escabelles
à la teste, et il n'y avoit
quasi que le dieu Terme qui ne
fust point de la meslee. Il avoit
tousjours eu le cul sur un coussinet
où il se tenoit glorieusement,
croyant que tout luy devoit ceder ; et que l'on le trouvoit
si redoutable que l'on ne
l'osoit ataquer : mais il s'abusoit
fort : l'on ne daignoit fraper
un si malostru personnage,
qu'on ne jugeoit pas capable de
faire du mal à personne, et qui
n'avoit autre pouvoir que de
resister.
Jupiter se douta bien que la
Discorde avoit fait naistre la sedition,
à cause que l'on ne tenoit
pas assez de conte d'elle.
L'on ne luy avoit pas porté son
plat assez tost, et le sommeil
qui avoit eu charge de l'aller
faire dormir, de peur qu'elle
ne vinst troubler la feste, s'estoit
endormy luy mesme, apres
s'estre enyvré dans la cuisine,
avec ceux qui tournoient la
broche, du nombre desquels il
estoit. Comme elle veilloit donc
avec un desir de vengeance, elle
avoit esté inciter les nouveaux
dieux, à troubler les anciens, et
Jupiter voyant qu'ils se frapoient
tous dans le desordre sans songer
s'ils estoient ennemis ou non,
connut que la ruine totale de
tant de differentes divinitez alloit
arriver, et ne voulant pas
qu'autre que luy eust l'honneur
d'y mettre la fin, il lança son foudre
au milieu des combattans, ne
se souciant point de se perdre
aussi. Ce coup fut si puissant que
tout son palais fut mis en poudre,
et depuis il n'y a point eu
de poëte assez sçavant pour nous
dire ce que sont devenus tous
ceux qui estoient là. Mais les
bons esprits qui me voudront
croire, jugeront facilement que
tous ces faux dieux ne sont plus
au monde, et que si l'on ne remarque
plus dans le ciel ces animaux
qu'ils y avoient placez,
c'est qu'ils les mangerent tous à
leur festin, comme je vous ay dit,
et qu'il n'y est demeuré que des
estoilles. Et si l'on ne void plus
aussi le soleil et la lune dans des
chariots traisnez par des chevaux,
c'est que ces grands luminaires
dependent d'une puissance
infinie, qui les fait aller tous
seuls, sans avoir besoin d'estre
traisnez par ces beaux chartiers
que la folie des poëtes leur avoit
donnez. Quiconque voudra
donc encore parler de ces divinitez
sans pouvoir, s'asseure qu'apres
avoir ouy ce que nous en avons
dit, on le tiendra pour un
homme qui n'estimant rien
que ce que les antiens nous ont
laissé, s'imagine qu'il y a de
l'honneur à faire le sot à l'antique.
Pour moy si je vous ay raconté
tout ce qui est icy dessus, c'est
que je l'ay apris de Pythagore,
qui dés le commencement du
combat des dieux sortit du palais,
et trouvant à la porte l'arc
d'Iris qui est l'eschelle du ciel,
glissa tout au long jusqu'en terre,
où ayant erré fort long-temps,
il luy a pris fantaisie de devenir
geay comme autrefois il a esté
coq. Je l'avois acheté d'un oyseleur,
et l'avois rendu si privé qu'il
venoit manger dans ma main. Il monta
un jour sur ma table où il y avoit
un alphabet en gros caractere.
Apres qu'il eut touché de son
bec quelques letres par plusieurs fois, je me mis à les regarder, m'imaginant
que ce n'estoit pas sans
dessein. Comme de fait c'estoit
que ne pouvant parler, il me
declaroit sa fortune par cette invention.
J'eusse employé beaucoup
de longues journees à assembler
les lettres qu'il me touchoit,
et à escrire les mots à mesure,
et puis je me trompois quelque
fois à remarquer les caracteres,
tellement que mon geay s'avisa
de prendre de l'ancre en son
bec, et de m'escrire ses intentions
pour me delivrer de peine.
Il m'en aprit ainsi une partie, et
pour l'autre il me la dit avec sa
langue, qui petit à petit commençoit
de se deslier, et me fit
tout le recit du banquet des
dieux. Je pense que ce docte
oyseau ne vouloit pas que j'en
sçeusse davantage de luy, car dés
que la derniere lettre du discours
qu'il me faisoit a esté finie, il s'est
envolé par une fenestre que j'avois
laissee ouverte, ne croyant
pas qu'il me voulust jamais abandonner.
Montenor acheva icy de lire,
n'y ayant plus rien dedans ses papiers,
et Anselme asseura que
tout ce qu'il avoit ouy estoit
infiniment agreable, mais qu'il
s'estonnoit seulement de voir
que les dieux n'avoient point
pris de petum, dans une si illustre
desbauche. Le tobac est le dessert
des enfers, dit Montenor, ce n'est
pas une viande celeste. Toutefois
Pluton qui ne peut oublier son
mets ordinaire, en portoit tousjours
dessus soy, et il faut croire
qu'apres ce banquet celebre, il
en prit aussi. Nostre autheur me
l'a asseuré, et m'a dit quant et
quant qu'il n'y eut que Promethee
qui voulust essayer de ce
nouveau mets. Que s'il n'en a
point parlé, c'est qu'il n'a pas jugé
que cela fist quelque chose
contre les poëtes. Il n'a pas dit
non plus que Mars n'osoit quasi
boire ny vin ny nectar, et qu'il
avoit aupres de soy, une bouteille
de decoction qu'Esculape
luy avoit faite, dont il beuvoit
par fois, à cause que Venus luy
avoit donné la chaude-pisse. Ainsi
beaucoup de choses salles ont
esté passees sous silence, de peur
que ce ne fust un mauvais exemple
pour les lecteurs ; et principalement
il n'est point parlé de
Priape, qui outre ce qui a esté dit
de luy, fit quelques tours de son
mestier. L'autheur reserve tout
cela pour un commentaire qu'il
fera de son banquet des dieux,
et en attendant on ne dit ces bonnes
choses qu'à l'oreille, et qu'aux
enfans sans soucy. Mais encore
faut-il sçavoir maintenant de nostre
brave berger, ce qu'il luy
semble de cette piece. Vrayment
l'autheur est falot, dit Lysis, toutefois
il a bon esprit ; il ne tiendra
qu'à luy qu'il ne l'employe bien :
mais je voudrois qu'il eust un peu
parlé des dieux avec plus de respect
qu'il n'a fait. Vous ne comprenez
pas l'affaire, repartit Montenor,
ne voyez vous pas que
c'est son dessein de s'en moquer ?
Les anciens nous ont laissé beaucoup
de livres monstrueux où il
ny a ny ordre ny raison. Ils feignent
chacun force divinitez à leur fantaisie, et si l'un leur a donné
un pere et une mere, celuy qui
a escrit apres, leur en a donné
d'autres. Pour les lieux de la naissance,
et les diverses actions, ils
sont tous aussi peu d'accord ensemble
que les horloges de l'université
avec celles de la ville. Outre
cela ils racontent des metamorphoses, et d'autres
miracles qui n'ont aucune aparence. Nostre
autheur se veut gausser de
tout cecy, et notez que tous les
poëtes luy sont pourtant fort obligez,
car en ce discours il a esclarcy
quantité de choses fort
obscures, qu'ils n'entendoient
pas eux mesmes, et ausquelles ils
ne pouvoient donner aucune espece
de raison. Songez à tout ce
qu'il a dit du fil des parques, des
signes du ciel, de l'aurore et du
soleil : ce sont des choses qui bien
qu'elles rendent les fables ridicules,
font mieux comprendre
leurs absurditez ; comme par exemple,
les poëtes asseurent que
le soleil est un dieu tout remply
de chaleur et de lumiere, qui
nous esclaire icy, se promenant
par le ciel ; et ils disent neantmoins,
qu'ayant presté son char
à Phaeton, il donnoit le jour au
monde au lieu de luy, mais que
s'estant trop aproché de la terre,
il se vid prest de la brusler entierement.
Quelle absurdité est cecy ?
Car puis que le soleil n'estoit
point là, quelle lumiere
et quelle ardeur y pouvoit-il avoir ?
De quelle sorte est-ce que
ces gros ignorans ont jamais expliqué
cela ? Ils n'ont garde de le
faire, car ils parlent confusement
du pouvoir de leur divinitez,
sans aprofondir les choses. Ils ne
nous ont jamais apris certainement
si l'astre que nous voyons
c'est la teste du dieu Apollon
(comme il y a aparence, puis
qu'on y void un visage) ou si c'est
un flambeau qu'il porte à la
main, ou si c'est son chariot qui
est tout en feu. Les uns l'apellent
Phoebus aux cheveux d'or, les autres
flambeau journalier, et les
autres charrette ardente. Comment
peuvent-ils donc entendre
la fable de Phaeton ? Il n'y a point
de doute qu'il faloit dire qu'il y a
au ciel un grand globe de feu
qu'Apollon atache au derriere
de sa teste, ou au cul de son char,
quand il va faire sa carriere, et
qu'il pouvoit l'avoir donné à son
fils. Mais qui est celuy des poëtes
qui a jamais ainsi particularisé
ces choses ? C'est mon autheur
qui a treuvé ces subtilitez et me
les a aprises ; ne dit-il pas que le
soleil attache ses rayons à sa teste ?
Je n'aurois jamais fait si je voulois
vous specifier tous les endroits
où il a esclarcy les fables. Souvenez
vous en pour les remarquer
et croyez ce que je vous dy, que
le discours que je vous vien de
lire, vaut mieux que ce qu'ont
jamais fait tous les poëtes. Tout le
monde ne vous accordera pas cecy,
dit Anselme, songez que les
fables des poëtes sont des choses
mystiques où toute la sagesse ancienne
est cachee. L'on vous en
fait bien acroire, reprit Montenor :
il y a Noel Le Comte et quelques
autres gens de loisir, qui se
sont amusez à faire des mythologies, et ont donné des explications
aux fables que jamais les
poëtes ne se sont imaginees : mais
scachez que si je veux moraliser
sur le roman de Mellusine et de
Robert Le Diable, j'y trouveray
d'aussi belles choses que sur celuy
des syrenes ou d'Hercule. Hé
quoy, pensez vous que mon autheur
ait dit quelque chose sans
suject ? Si le bonnet et les lunettes
du destin tombent en dansant,
il dira bien ce que cela veut
signifier, et il est assez capable
pour faire une mythologie sur
son banquet des dieux. Ne vous
faschez point : nous le croyons
bien, dit Lysis, je vous asseure encore
que j'estime beaucoup l'esprit
de cét autheur, mais je ne
luy conseille pas de faire imprimer
cette piece seule, parce qu'elle
est trop courte. Mon genie me
dit qu'il est destiné à faire mon
histoire : ce sera là qu'il la pourra
ranger. Que sçavez vous si l'on le
trouvera à propos ? Dit Anselme,
on s'est moqué de ceux qui l'ont
mis dans leurs romans des choses
qui n'y servoient point. Je
vous veux aprendre une autre invention.
Il faudra qu'il dise en
son lieu que l'on vous a leu le
banquet des dieux, et puis l'on
le mettra separement à la fin du
livre. Si beaucoup d'autheurs que
je nommerois bien eussent usé
de cette agreable subtilité, leurs
ouvrages seroient meilleurs de
beaucoup, et l'on ne leur reprocheroit
pas qu'ils y ont entrelassé
des histoires et des vers recitez si
mal à propos, que tous les lecteurs
passent par dessus quand
ils les rencontrent. Ainsi se treuvent
dans l'argenis, ces longs
discours dont l'on pouvoit faire
un livre à part, et cette belle histoire
d'un estron avec les vers sur
ce suject que Barclay à voulu apliquer
dans son roman, pour le
rendre de meilleure odeur parmy
le monde. Tu és satyrique, l'amy,
dit Lysis, garde ton conseil
pour toy ; fais faire ton histoire à ta
mode, et me laisse ordonner de la
mienne. Ce banquet des dieux
ne m'est pas inutile comme les
pieces que tu allegues : il traitte
des choses qui conviennent le
plus à ce que j'ay dans l'esprit, et
il me sert si bien que je m'en souviendray
toute ma vie ; et puis qui
ne le mettroit, feroit une faute,
et ne seroit pas historien fidelle :
car puis qu'il est vray que l'on
me l'a leu, il faut bien que l'on
le raporte mot à mot, pour sçavoir
à quelle consequence ce discours
à pû tirer et quel jugement
j'en ay pû faire. Mais à
propos puis que ma renommee
est espanduë par tout et que les
peintres ont desja fait mon portrait,
quelque romaniste de ce
siecle n'aura t'il point desja entrepris
de mettre mes amours
par escrit, car il y en a qui cherchent
par tout des sujets pour
s'exercer. Je m'y oppose : cela ne
se doit faire que de mon consentement.
Alors il se tourna vers le
libraire, et luy dit, n'avez vous
point, les amours du berger Lysis ?
Non, monsieur, respondit le
libraire, je ne sçay ce que c'est, et
je ne croy pas qu'il y ait aucun livre
qui porte ce tiltre. J'en suis fort aise, repliqua le berger,
vous en verrez un quelque jour.
Ce sera à vous que je le feray bailler.
Je vous apren que je m'en
vay en Forests courir diverses
avantures pour amplifier la
matiere, et croyez qu'il m'arrivera
de si belles choses, que
lors qu'elles seront bien escrites,
ainsi que j'espere, et que vous
les aurez fait imprimer, vous en
vendrez plus que d'aucun livre
qui soit au monde : car sçachez
que je fay mieux l'amour, que
pas un amant qui ait jamais paru
sur le theatre de l'histoire. Je
suis marry que je ne suis venu
icy avec mon habit de berger,
vous eussiez veu qu'il me sied
mieux qu'à ce Celadon, qui est au
frontispice de vostre Astree.
Le libraire voyant qu'Anselme
et Montenor ne se pouvoient
tenir de rire de ces plaisantes
extravagances, ne sçeut faire autre
chose que d'en rire aussi. Il y avoit
des gens en sa boutique qui
venoient acheter des livres, lesquels
estoient fort estonnez, et
considerant les actions et les paroles
de Lysis le prenoient presque
pource qu' il estoit. Une vendeuse
de salade qui estoit dans la
ruë toute ravie d'admiration de
le voir, tira par le tablier une
crieuse de poires cuittes toutes
chaudes, pour la faire arrester, et
la rendre participante de son
plaisir ; et il y eust mesme un
gueux qui s'y estant amusé aussi,
perdit une esculee de potage que
l'on luy vouloit donner à trois
maisons de là.
Enfin Anselme pressé de s'en
aller, prit cinq ou six livres nouveaux
qu'il paya au libraire :
mais Montenor les ayant regardez
dit, ma foy, vous n'avez
guere affaire d'argent, puis que
vous l'employez si mal. Pour moy
j'ay mal au coeur quand j'enten
seulement lire trois lignes de ces
sottises là. Ce sont des livres qui
sont autant utiles à ceux qui ne
les lisent point, qu'à ceux qui les
lisent. Vous n'entendez pas nos
affaires, luy vint dire Lysis, nous
n'achetons ces livres que pour
voir si nous pourrons faire des
merveilles plus grandes que celles
qui y sont racontees. Vous aurez
vostre part du plaisir qu'il y
aura à les voir faire. Scachez que
si les amans de ces histoires sont
deux jours sans manger, j'en veux
estre quatre, et que s'ils jettent
des larmes grosses comme le
poulce, j'en veux jetter de grosses
comme la teste. Vous voulez dire
la teste d'un espingle, repartit
Montenor, et si vous jeusnez le
jour, vous vous creverez de manger
la nuict. Vous estes un railleur,
Montenor, dit Lysis, vous
verrez que jamais mes paroles et
mes actions ne sont en mauvais
mesnage ensemble.
Cecy estant dit, il monta en
carrosse avec Anselme, et Montenor
aussi, pource qu' il n'avoit
point de cheval. Anselme retint
ce gentilhomme à souper chez luy,
et comme il monstroit encore le
banquet des dieux qu'il avoit
retiré du libraire, il dit que puis
que Lysis treuvoit la piece trop
courte pour estre imprimee seule,
il la rendroit à l'autheur. Il ne fit point de difficulté de dire que
celuy qui l'avoit composee s'apelloit
Clarimont, qui estoit un
jeune homme doüé de tres excellentes
parties, lequel demeuroit
fort proche de la maison qu'il avoit
en Forests. Lysis sçachant cecy
eut bien du contentement, se
promettant de le gouverner un
jour à son aise.
Il passa la nuict et la plus grande
partie du jour suivant à lire les
romans que l'on luy avoit achetez,
et le jour du depart arrivé,
Montenor se trouva chez Anselme,
tellement qu'ils se mirent
tous trois en carrosse. L'on demanda
à Lysis s'il sçavoit bien
combien il y avoit de lieuës de
Paris en Forests : il respondit qu'il
pensoit avoir ouy dire qu'il y en
avoit environ cent. Ceux qui
vous ont dit cela, se trompent, reprit
Anselme, et s'ils ont trouvé
qu'il y avoit cent lieuës jusqu'en
ce païs là, c'est qu'ils n'y ont pas
esté par le plus court chemin.
Mais sans nous informer de cecy,
je vous y veux mener en deux
journees. Je n'en doute point repartit
Lysis, c'est possible que
l'amour a presté ses aisles à vos
chevaux pour aller plus viste.
Ils s'entretindrent ainsi de
plusieurs belles imaginations
poëtiques pendant le chemin, et
aux hostelleries mesme, où ils
prirent leur repas. Ils arriverent
au soir en un village dont le frere
de Montenor estoit le seigneur.
Ce gentilhomme s'apelloit Fleurial,
et sa femme Cecille. Anselme
avoit voulu aller chez eux auparavant
que d'aller en Brie, afin que Lysis voyant que l'on luy faisoit
faire beaucoup de chemin,
creust que l'on le menoit en Forests.
La belle soeur de Montenor
qui estoit fort gausseuse, connut
bien tost que ce jeune homme
n'avoit pas l'esprit bien fait, et
pour en estre plus asseuree, elle
l'accosta, luy demandant quel suject
il avoit d'estre si triste comme
il faisoit paroistre. Une si
courtoise dame ne doit pas estre
refusee, respondit Lysis, je vous apren
donc que si je suis melancolique,
c'est pour songer par trop
aux beautez d'une de qui le bel
oeil m'enchante. Quoy, c'est
donc une borgnesse que vous aymez,
repartit Cecille, car vous ne
parlez que d'un oeil. Nullement,
reprit Lysis, c'est que les bons
poëtes usent tousjours de cette
phrase, encore que leurs maistresses
ayent deux yeux, et si vous
en voulez une raison, c'est que
les rayons des deux yeux se rencontrent
comme s'il n'y en avoit
qu'un, ou bien qu'il n'y a qu'un
des yeux qui blesse, et que l'autre
guerit. Aussi y a t'il des amans
qui disent que leur dame a le soleil
dans l'un des yeux, et la lune
dans l'autre, et Ronsard croit que
Cassandre à Venus dans l'oeil gauche,
et Mars dans le droit. Mais
pour revenir à ma maistresse,
vous devez croire qu'elle a la despoüille
des graces qu'elle a saccagees,
et bien qu'elle ait un teint
de neige, si est-ce qu'elle ne laisse
pas de m'eschauffer continuellement.
Mon dieu si elle est de
neige et qu'elle soit en Forests,
dit Cecille, il faut bien garder qu'elle n'y fonde au soleil, car il y
fait encore bien plus chaud qu'icy.
Vrayment si nous avions à cette
heure une petite piece de son
corps, elle nous serviroit bien à
mettre dans nos verres, pour rafraischir
le vin. Comment se feroit
cela, veu que je vous dy qu'elle eschauffe ?
Dit Lysis ; au reste pour
le soleil elle ne le craint point,
car elle est un soleil elle mesme.
Que vous estes donc heureux
quand vous estes aupres d'elle !
Reprit Cecille, vous sçavez quand
vous voulez l'heure qu'il est, en
vous servant d'un quadran. Cela
ne se peut, repartit Lysis, car ses
rayons sont si vifs qu'ils transpercent
les corps opaques, et ne font
point d'ombre. Remettons nous
sur nostre premier discours, à sçavoir
sur la blancheur de ma bergere.
Il faut que vous sçachiez
qu'elle a un visage de laict. Elle a
le visage laid, dit Cecille ; pourquoy
donc l'aymez vous ? Je dy
qu'elle a un visage de laict caillé,
reprit Lysis, m'entendez vous ?
Ouy, respondit Cecille, c'est qu'elle
a un visage de laict de vache.
Mais les mouches qui passent ne
s'y arrestent elles point pour en
boire, et n'y en void on point de
noyees ? Toutes celles que l'on y
void evitent le naufrage, repartit
Lysis, car il y a des roses effueillees
sur ses jouës, où ces mauvaises
bestes se mettent et nagent dessus
pompeusement comme sur
un navire. Si ce laict est bon à faire
des fromages, dit Cecille, vous
gagnerez bien avec une telle
maistresse, elle vous sera de
grand rapport. Ouy, je vous asseure
qu'il y est fort propre (vint
dire Montenor qui les écoutoit)
car desja on void des taches jaunes
sur les jouës de cette belle,
comme sur un fromage qui a esté
six mois à affiner dans une cave.
Taisez vous, luy dit Lysis, vous
parlez avec peu de respect, de la
merveille de ce siecle. L'on void
bien que vous ne la connoissez
pas. Je repren donc ce que je disois
qu'il y a force roses espanchees
sur le visage de ma bergere,
et non pas des soucys comme
dit Montenor.
Ce parfait amant estoit en
train de dire une infinité de choses
pour soustenir la gloire de
Charite, mais le maistre de la
maison fit cesser tous ces discours
afin que l'on se mist à table, où il
ne vouloit parler que de boire.
Apres soupé Cecille eut tant de
divers entretiens avec Lysis
qu'elle y prit un plaisir nompareil,
et le lendemain au matin ne
vid le depart de ses hostes qu'avec
regret.
Sur le soir de ce second jour estans
proche du lieu où ils vouloient
aller, Anselme le dit à Lysis,
de sorte qu'il en eut bien du
contentement, et commença de
proposer ce qu'ils feroient quand
ils seroient sur les rives de Lignon.
Pour vous Montenor, disoit-il,
l'on vous y connoist bien,
puis que vous y avez une demeure :
mais pour moy et Anselme,
on ne nous y connoist pas. Il
me semble que je nous voy desja
entourez d'un monde de bergers
et de bergeres, qui nous demandent
qui nous sommes. Il faudra que nous contions nostre histoire,
et que nous disions jusqu'aux plus particulieres choses
de nostre vie, à tous ceux que
nous trouverons, encore que
nous ne les connoissions pas, car
c'est ainsi que de tout temps l'on
a accoustumé de faire dans les avantures
amoureuses. Quand à
moy je sçay bien ce que je diray,
mais toy Anselme y as tu songé ?
Parleras-tu de Genevre ou d'Angelique ?
Je ne feray ny l'un n'y
l'autre, respondit Anselme, je ne
diray que des choses feintes. Je feray
acroire que je suis quelque
prince de Transsiluanie, et j'ay
desja composé mon petit roman.
Cela ne sera pas mal de mentir un
peu, repliqua Lysis : mais je t'aprendray
une invention nompareille,
dont je me servirois moy-mesme,
n'estoit que je ne desire
rien que de posseder Charite, et
que je n'ay point d'ambition qui
me puisse faire quitter les champs ;
c'est qu'il ne faut pas que tu donnes
des asseurances de ta race ;
garde toy bien de cela ; fein plustost
que tu ne sçais qui est ton
pere ny ta mere, et qu'un berger
t'ayant treuvé comme une brebis
t'allaittoit, il te prit et t'a tousjours
eslevé depuis. Par ce moyen
tu feras que si quelque grand
prince à perdu quelque enfant, il
croira que ce sera toy, et te tirant
de la bassesse te mettra parmy les
grandeurs. Que sçait-on, dit Anselme,
s'il y a maintenant un prince
qui a perdu un fils, et quand
cela seroit, pensez vous qu'il me
voulust reconnoistre pour sien ?
Ha ! Que tu as peu d'experience,
repartit Lysis, je m'en vay te
donner une preuve infaillible de
ce que je dy. As-tu jamais veu
dans l'histoire qu'aucun de ceux
qui ont esté ainsi exposez estant
en maillot n'ayt point treuvé de
grand seigneur qui se soit dit son
pere ? Pourquoy ne t'arrivera-t'il
pas une aussi bonne fortune
qu'aux autres ?
Cependant que Lysis tenoit
ce discours Anselme l'escoutoit
froidement comme s'il eust bien
eu envie d'en faire son profit,
mais s'avisant qu'ils estoient dans
la plaine Brie, et qu'il voyoit desja
la petite riviere de Morin, il
s'escria avec allegresse, ha !
Berger, nous voicy au lieu que
nous avons desiré. Regardez voyla
la belle riviere de Lignon. Lysis
ayant avancé sa teste hors la
portiere dit, là voyla certes, c'est
ainsi que les livres nous la representent.
Je voy desja le pont de la
Bouteresse par dessus lequel nous
allons passer. Mais où est le palais
d'Isoure ? Où est Mont Brison,
Feurs, et Mont-Verdun ? Alors
Montenor luy monstra quelques
clochers d'un costé et d'autre,
et luy fit acroire que c'estoit
les lieux qu'il demandoit. Comme
ils estoient en cét entretien,
une autre fantaisie venant en l'esprit
de Lysis, il s'escria, ha que
je suis inconsideré ! Veux-je entrer
dans ce païs avec mon habit
de ville ? à quoy ay je songé de ne
prendre pas ce matin celuy de
berger ? Il faut que je me deshabille
tout à cette heure. Attendez,
dit Montenor, il n'y a plus
qu'une lieuë d'icy chez moy, nous ne rencontrerons personne entre
cy et là. Lysis ne tenant conte
de cette remonstrance, fit arrester
le carrosse, et envoya querir
par un laquais le mulet d'Anselme
qui alloit tousjours devant
chargé de bagage. Il falut avoir
la malle où estoit son habit de
berger, et s'estant arresté sous un
noyer il osta celuy qu'il avoit et
mit cettuy-cy.
Ayant fait cecy il revint au
carrosse qui roula comme auparavant,
et alla passer par dessus
ce pont qu'il apelloit le pont de
la bouteresse. Ha ! Cheres ondes,
dit Lysis en parlant à la riviere, je
pense que vous ne prenez vostre
source que des pleurs des amans,
mais si vous ne portez aujourd'huy
que de petites nacelles, l'un de
ces jours vous porterez des navires,
tant je vous enfleray de mes
larmes.
à l'heure qu'il parloit il pleuroit
desja, mais ce n'estoit que de
joye, et estant ravy de se voir en une
si belle contree, il dit aux autres
qu'il la faloit salüer sans attendre
plus tard, et ayant encore fait arrester
le carrosse et abaisser la
portiere, il voulut que chacun
baisast la terre comme luy. Je te
saluë, cher païs où l'amour tient
son empire, disoit-il le chapeau
en main, reçoy moy pour un
de tes habitans, et je te promets de
te rendre plus fameux que tu n'as
jamais esté.
Chacun estant remonté au carrosse
apres cecy, il dit à Montenor
et à Anselme, il me semble
que vos noms ne sont guere propres
pour des bergers, ne les voulez
vous pas changer ? Il faut que
vous sçachiez que quand l'on se
fait berger, on observe la mesme
coustume que quand l'on se rend
moyne ; l'on change tousjours de
nom : desguisez au moins les vostres.
Nous n'en ferons rien,
repartit Montenor, car nous
avons chacun une vieille tante
qui n'a point d'enfans ; elle ne
nous reconnoistroit plus pour ses
heritiers, si nous avions quitté le
nom de nostre famille. Bien donc,
passe pour cecy, reprit Lysis, mais
vous voyla tous deux vestus de
drap d'Espagne gris, ne changerez
vous point d'habit ? à la verité
cettuy-cy est assez pastoral suivant
mon opinion, gardez-le :
il me plaist fort ; si le mien estoit
encore à faire, j'en voudrois avoir
un pareil. Le gris est tousjours
bon pour les champs, et je
m'en vay vous dire comment il y
en a qui distinguent les trois estats
de la France. Ils disent qu'il y
a des rouges, des noirs, et des gris :
par un rouge on entend un gentilhomme,
par un noir un homme de ville,
et par un gris un homme
de village. Or j'ay ouy faire un
discours excellent sur ce suject,
c'est que si les gentils-hommes
françois se vestent ordinairement
d'escarlatte, ils ne le font
qu'afin que s'ils sont blessez, ils
ne voyent point couler leur sang
sur leurs habits, et n'en soient
point espouvantez, et que leurs
ennemis ne le voyant point aussi,
n'en pensent pas tirer de l'avantage.
Pour les gens de lettres et les
praticiens, s'ils s'habillent de noir
c'est à cause que leur principale occupation est d'escrire, et qu'ils
ne veulent point porter de couleur
que l'ancre puisse gaster ; et si
les hommes des champs portent
du gris, c'est à fin qu'estant tousjours
parmy la poussiere, elle ne
paroisse point sur eux.
Anselme et Montenor admirerent
fort ces belles recherches,
et Lysis renoüant son discours témoigna
beaucoup de regret de
n'avoir point un habit comme
eux, et tint ces paroles entre autres.
Je ne doute point que mon
habit ne soit fort à la pastorale,
mais quoy, l'estoffe m'en desplaist,
d'autant qu'elle ressent je
ne sçay quoy de l'air de Paris. Elle
estoit bonne à Sainct Clou, où
l'on n'est qu'à trois lieuës de la
pompe ; je ne dy pas de celle du
Pont-Neuf, je dy de celle des habits.
Que je hay la somptuosité de
nostre superbe ville ! Les faquins
y marchent tout couverts de
soye, et je me doute que le luxe
y deviendra bien tost si grand,
que les savetiers auront des tabliers
de cuir parfumé, les crocheteurs
des crochets d'ebeine, et
les porteurs d'eau un baudrier
en broderie d'or, au lieu de la sangle
de cuir. Lysis ayant dit cecy
reconnut pourtant qu'il ne devoit
point hayr son habit, puis
qu'il estoit fait, veu que toutes ses
actions n'estoient conduites que
par un bon genie, qui ne luy
eust pas conseillé de le porter s'il
ne l'eust trouvé à propos. Rien
ne le fascha donc, sinon qu'il se
souvint qu'il avoit oublié de faire
aporter sa guytarre de Paris. Dés
qu'il l'eust apris à Montenor, il
luy dit qu'il ne se mist point en
peine, et qu'il en avoit une fort
bonne à sa maison. Voyla qui va
bien, dit Lysis, pour le moins je
ne seray pas icy inutile, non plus
que les autres. Tous les bergers
doivent sçavoir joüer de quelque
instrument pour se resjouyr en
leur solitude. Mais à propos, que
j'ay encore oublié une chose importante ! Ha ! Ma
chere houlette, où estes vous ? Je vous ay
laissee chez Anselme. C'est peu de
chose, dit Montenor, je vous promets
de vous en faire avoir une
digne de la main du beau Paris.
Lysis s'asseurant sur cecy ne luy fit
plus aucune plainte, et se mit à regarder
les champs d'un costé et
d'autre, avec beaucoup de joye.
Un peu apres ils arriverent à une
maison platte qui estoit celle de
Montenor, où ils descendirent,
et tout incontinent l'on aporta
le soupé. Lysis qui ne songeoit
pas en mangeant que la
nuict venoit petit à petit, vouloit
s'aller promener apres que la table
fut levee, mais Montenor faisant
aporter de la chandelle, dit
qu'il faloit s'en aller coucher
pour se reposer, apres les fatigues
de leur voyage, et que le lendemain
ils auroient tout loisir de
voir le païs. Le berger ne le voulut
point croire, et malgré tous
les efforts que l'on fit pour le retenir,
il s'en alla hors de la maison,
n'ayant pas la patience que
le jour fust venu pour mieux remarquer
les montagnes, les rochers,
les fontaines et les bois. Il
alloit à travers les champs sans
reigle ny mesure s'imaginant qu'il estoit dans le Forests, et encore
qu'il ne vist plus goutte, il
pensoit bien remarquer les lieux.
C'est icy que Celadon à plusieurs
fois entrenu Astree, et Lycidas
Phyllis, disoit-il, voylà le bois où
estoit le faux druyde, et je pense
n'estre guere loin de la maison
d'Adamas. En disant cecy il arriva
pres d'une masure d'où il sortit
un grand chien qui s'en vint aboyer
apres luy. Il pensa que s'il
le pouvoit attraper il seroit fort
propre à garder ses moutons lors
qu'il en auroit, et il se retourna
devers luy, en luy faisant ce beau
complimens pour l'aprivoiser ;
Melampe, mon mignon vien à
moy ; je te seray si bon maistre,
que tu ne voudrois pas avoir
changé ta forme à celle d'un
homme, tant tu seras aise de me
servir. Nonobstant ses cageolleries,
le chien aboya tousjours, et
Lysis qui estoit un peu poltron
s'enfuit aussi tost, et ayant ramassé
deux ou trois pierres, les luy
jetta par dessus l'espaule. Le chien
courut apres luy, et luy mordit
les jambes si fort qu'il le fit encore
haster davantage. Quand il se
vid loin du peril, il se reposa longtemps
pour reprendre haleine, et
apres craignant qu'il ne luy avinst
encore pis, il resolut de s'en
retourner chez Montenor : mais
il fut plus d'une heure à chercher
son chemin, et ne le trouva que
par hasard. Il n'oublia pas de conter
la mauvaise avanture qui luy
estoit arrivee, et il se plaignit de
la grande discourtoisie des chiens
de Forests. Anselme l'ayant consolé,
il se coucha au lict que l'on
luy avoit faict preparer.
Le lendemain au matin chacun
s'estant levé, il admira le
beau temps qu'il faisoit, et il dit
qu'il luy sembloit que ce païs
eust un autre soleil que l'isle de
France, tant il le trouvoit resplandissant,
mais il attribua cecy
à la presence de sa bergere. Apresdisné
il la falut aller voir, car outre
cela Anselme desiroit voir
Angelique. Montenor commanda
que l'on sellast trois chevaux,
et il descendit dans la cour avec
Anselme et le berger. Que voulez
vous faire ? Dit Lysis, pour
moy je ne veux point aller à cheval :
ce n'est pas la coustume des
bergers : allez-y si vous voulez,
et je vous suivray au petit pas, car
je n'ay pas envie de faire une chose
que pas un de mes predecesseurs
n'a faite : je n'irois plustost
point voir Charite. Je sçay bien
qu'elle se mocqueroit de moy.
Que si vous me voulez contraindre
à faire le chevalier, je demeure
icy, je vous en adverty.
Montenor, donnez moy vostre
guitarre pour m'amuser, et à propos
la houlette que vous m'avez
promise où est-elle ? Il m'est avis
que je n'ay point de contenance,
si je n'en tien une.
Montenor le voulant contenter
le mena alors dans un cabinet
où il luy monstra sa guitarre,
et puis il luy donna une fort belle
houlette, qui avoit servy à un berger
qu'il avoit autrefois eu dans
sa ferme. Apres cela il tascha de
persuader à Lysis de monter à
cheval, mais il n'en voulut rien
faire, et il dit que cela n'auroit point bonne mine d'estre à cheval
avec une houlette en la main,
tellement qu'Anselme fit mettre
les chevaux à son carrosse, afin de
vuider toutes ces contestations.
Ils y monterent donc tous trois,
et s'en allerent au chasteau d'Oronte.
Leonor et Angelique eurent
bien de la joye de les voir en
ce païs là, où elles n'avoient gueres
de compagnie, et elles furent
soigneuses de s'enquerir de ce
qui estoit arrivé au berger, depuis
qu'elles ne l'avoient veu.
Cependant qu'Anselme et
Montenor les entretenoient Lysis
demanda à un petit laquais où
estoit Charite. Il respondit qu'il
ne la connoissoit point, de sorte
que le berger commençoit à se
fascher, lors que la servante de
cuisine arriva, et sçachant bien
ce qu'il vouloit dire, luy aprit que
sa maistresse estoit dans la garde-robe.
Il s'en alla luy faire la reverence,
et la belle qui n'estoit pas
glorieuse luy rendit son salut, et
le pria de s'asseoir. Il en faisoit
quelque difficulté, disant qu'il faloit
qu'il fust tousjours à genoux
devant elle, mais enfin il se mit
sur une chaire pour ne luy point
contrarier. Comme c'est le premier
discours de ceux qui n'en
ont point d'autre, de parler du
temps qu'il fait, Charite dit qu'il
luy sembloit qu'il faisoit bien
chaud. Je suis fort aise, luy dit Lysis,
de voir que vous commencez
à sentir l'ardeur que vous donnez
aux autres ; pleust aux dieux,
que vous sceussiez aussi combien
vous m'avez blessé ! Moy, dit
Charite, ce fut donc en nous
joüant à Sainct Clou, avec la servante
de cuisine ; mais que vous
fy-je ? Vous esgratignay-je ? Vous
piquay-je de quelque espingle
mal attachee, ou si je vous marchay
sur le pied ? Helas vous avez
raison, reprit Lysis, les ongles de
vos apas m'ont bien esgratigné
l'esprit, la pointe de vos traits m'a
bien picqué, et le pied de vostre
mespris a bien marché sur celuy
de ma perseverance, mais sur
tout vous m'avez frapé au coeur.
Vous seriez mort si cela estoit, repartit
Charite, et puis avec quoy
vous aurois-je frapé ? Avec les merveilles
de vostre beauté, dit Lysis.
Ne me parlez point de cela, repliqua
Charite, comment serois-je
belle ? Je suis plus noire que nostre
cremillee. Si vous estes une
cremillee (reprit Lysis, qui croyoit
qu'il falust pointiller sur tout ce
que disoit une maistresse) c'en
est une qui ne sert qu'à la cheminee
des dieux, et où l'on ne fait
point d'autre feu que celuy de
l'amour. Heureux trois fois, voire
quatre fois, si je pouvois estre
metamorphosé en quelque chaudron
celeste, pour y estre ataché :
car en quelque façon que ce soit,
je voudrois bien n'estre point separé
de vous. Cela vous plaist à
dire, repartit Charite. Si cela me
plaist à dire, reprit Lysis, c'est
pource que je me plais à dire la
verité, et l'on sçait bien qu'un miserable
berger comme moy, ne
peut avoir de bien sans vous. Vos
mespris vous servent de loüange,
dit Charite. Je ne m'abaisse
point sans suject, dit Lysis, et
neantmoins mesurez moy par la grandeur de mon affection, non
par la petitesse de mon merite, et
encore que je sois berger, ne me
desdaignez pas, veu que la belle
Cytheree à bien aymé Adonis et
Anchise, qui n'estoient que pasteurs.
Charite qui n'entendoit rien à
tout cecy estoit fort importuneé
de cét entretien, et Angelique
l'obligea fort l'apellant pour luy
commander quelque chose. Alors
Lysis revint vers Leonor, qui
dit qu'elle estoit faschee de voir
qu'il avoit quitté sa compagnie. Ayant
fait ses excuses il vint à luy parler
de la resolution qu'elle avoit prise
de se retirer aux champs, et il
luy exalta les delices de la vie pastoralle
par une infinité de beaux
discours, et puis il dit enfin à
Montenor et à Anselme, vous
voyez que madame aprouve ce
que je dy, et que vous serez eternellement
loüez d'avoir laissé avecque
moy le sejour des villes ;
vous avez fort bien commencé,
mais ce n'est rien de fait qui m'acheve.
Ne voulez vous pas que
nous achetions chacun un troupeau
pour l'aller garder emmy
ces champs ? Cecy n'est point necessaire,
dit Anselme, je sçay bien
qu'il y a eu des courtisans qui se
sont vestus en bergers, et n'ont
jamais eu de brebis. Si l'on leur
demandoit où estoit leur troupeau,
ils disoient qu'ils l'avoient
laissé bien loin en la garde des
chiens. Je ne croy pas cela, dit
Lysis, monstrez-le moy escrit. Anselme
treuva alors de bonne fortune
la Diane de monte major
sur un buffet, et apres avoir bien
fueilleté, il luy fit voir que Delicio
et Parthenio avoient pris l'habit
de berger, sans avoir jamais de
moutons, et sans tout cela il luy
fit souvenir, que dedans l'Astree,
il y avoit beaucoup de chevaliers,
qui en avoient fait de mesme.
Toutefois il ne se rendit pas,
et sa raison fut que ces gens là
n'estoient bergers qu'à demy, et
qu'il le faloit estre tout à fait, et
que pour éviter l'oysiveté il estoit
bon d'avoir des moutons
sous sa conduite. Montenor dit
que leur differend estoit difficille
à accorder, et qu'il estoit d'avis de
prendre pour arbitre un gentilhomme
de ses amis, qui estoit
fort expert en ces matieres là. Lysis
ayant demandé comment il
s'apelloit, Montenor respondit
que c'estoit Clarimond, autheur
du banquet des dieux, et qu'il le
faloit aller trouver. Ils prirent
alors congé de Leonor et de sa
fille, et d'Oronte, et de Floride,
qui estoient venus sur le tard, et
estoient bien estonnez d'entendre
comment parloit Lysis. Estans
montez en carrosse, ils tirerent
vers la maison de Clarimond,
qui n'estoit qu'à une lieuë de là,
et le berger ne pouvoit assez exprimer
à son gré la joye qu'il avoit
d'aller visiter une personne
dont il se figuroit le merite extremement
rare. Clarimond avoit
un chasteau fermé de fossez qui
estoit assez gentil : mais Lysis le
voyant le trouva de beaucoup
plus beau qu'il n'estoit, et il apelloit
des architraves, des colomnes,
et des corniches, de grosses
pierres de meuliere mal taillees, dont il estoit basty. Quand ils furent
descendus à la court, une
vieille demoiselle qui estoit la
mere de Clarimond les vint recevoir,
et les fit entrer dans la salle
en attendant son fils qui estoit
allé tirer de l'harquebuse, et ne
devoit guere tarder à revenir à
ce qu'elle disoit. Elle avoit du vin
qui rafraischissoit, de sorte que
s'imaginant que ceux qui l'estoient
venu voir pouvoient estre
bien alterez, elle leur en fit
aporter, avec quelques confitures.
Anselme et Montenor beurent,
mais quand ce fut au berger à boire,
il refusa. Clemence (c'est ainsi
que s'apelloit cette demoiselle)
voulant faire boire Lysis, alla
prendre le verre des mains de sa
servante, et luy presenta elle mesme.
Je n'en feray rien, dit-il incontinent,
vous ne m'y tenez pas,
sage Felicia ; j'avallerois plustost
du poison que vostre breuvage
d'oubly ; et en achevant ces paroles,
il s'enfuit dans la court, au grand
estonnement de toute l'assistance.
L'on le suivit jusques là pour
sçavoir ce qu'il vouloit dire, et là
dessus arriva Clarimond, qui embrassa
beaucoup d'honneur aux deux
autres. Clemence estoit toute
scandalisee de ce que Lysis n'avoit
pas voulu prendre à boire
de sa main, et elle croyoit que c'estoit
qu'il avoit peur qu'elle ne
l'empoisonnast, mais son fils les
ayant fait tous entrer dans la salle
et prendre des sieges, Anselme
s'esloigna de ce discours faisant
des complimens à Clarimond, et
luy disant qu'il estoit bien aise
d'acquerir sa connoissance, apres
que ses ouvrages luy avoient
donné une si bonne impression
de luy. Montenor vint alors à parler
du banquet des dieux, qu'il
avoit leu plusieurs fois avec attention,
et Clarimond craignant
que ceste piece ne fust pas agreable
à tout le monde, quelque chose
que l'on en dist, prit la parole
en cette sorte.
J'ay veu dans les poësies anciennes
tant d'absurditez, qui heurtoient
le jugement qu'il m'a esté
impossible de les souffrir. Encore
si elles ne se contredisoient
point, on pourroit y establir
quelque fondement : mais l'on
s'esgare dedans leurs obscuritez
et je ne sçay comment les grecs
ne bannissoient point de leur
païs, ceux qui leur donnoient de
telles fables pour theologie.
Tout ce que j'ay fait faire aux
dieux dedans leur banquet est
bouffon et ridicule, et neantmoins
vous verrez si vous y prenez
garde, qu'ils ne font aucune
action que l'on ne puisse inferer de
ce qu'en ont dit les autres. Mais si
les anciens poëtes estoient blasmables,
combien davantage le
sont les modernes qui n'ont pas les
yeux aveuglez par le paganisme,
et ne sçauroient pourtant s'abstenir
de parler des faulses deitez que
l'on adoroit anciennement ? Je
veux un jour faire une ataque
particuliere contre ceux cy, et
leur monstrer leur follie. Ce
sont eux qui nous font des histoires
amoureuses ; je ne me tairay
pas de ce genre d'escrire. Tous
ceux qui s'en meslent y mettent des choses du tout esloignees de
la vray-semblance.
Ce discours ne put estre oüy
de Lysis sans y repartir. ô que tu
as bien l'aveuglement que tu reproches
aux autres ! Dit il à Clarimond ;
quoy lors que tu treuves
d'incomparables choses dans
un livre tu ne les croys pas ? Mesures-tu
les autres à ton aulne ? Si tu
n'és pas capable de donner à une
maistresse des preuves merveilleuses
de fidelité, est-ce à dire
qu'il ne se puisse treuver d'amant
qui le fasse ? Considere que lors
que mon histoire sera escrite on
la tiendra pour une fable, de mesme
que les avantures qui sont
dans les poëtes, à qui tu ne veux
point adjouster de foy.
Clarimond fut fort estonné de
cette saillie, et Anselme luy voulant
faire connoistre l'humeur
du berger, parla en ces termes à
Lysis, ne vous faschez pas contre
Clarimond : vous sçavez bien à
quoy vous pouvez avoir affaire
de luy. Representez vous que
tout ce qu'il a dit n'est rien qu'un
paradoxe. Il veut monstrer son
bel esprit à parler contre la verité :
mais changeons de discours ;
aprenez nous pourquoy vous
n'avez pas voulu boire le vin que
mademoiselle vous a presenté.
C'est que j'ay cru estre icy dans le
palais de la sage Felicia, respondit
Lysis, elle a donné un breuvage
à Sirene, pour luy faire oublier
Diane, mais quelque rigueur
que puisse avoir Charite,
je la veux adorer. Ha ! Perfide sirene !
As tu pû dire ces paroles qui
sont escrites et moulees dans
montemajor ? Puisse arriver, ô
ingrate que tu me cherches, lors
que je me cacheray de toy. Ha !
Jupiter, où sont vos foudres pour
les lancer sur la teste coulpable
de ce berger ? Anselme le tirant à
part alors luy dict qu'il prist bien
garde à ce qu'il disoit, et qu'il estoit
en Forests, et non pas au
païs de Sirene, et que d'ailleurs il
offençoit Clemence de la prendre
pour une sorciere.
Cependant Clarimond fort
estonné de l'extravagance de Lysis,
aprit de Montenor de quelle
follie il estoit possedé. J'ay treuvé
ce qu'il y avoit long temps que
je cherchois, dit Clarimond, je
vous jure que j'ay fait tous mes efforts
pour donner des imaginations
romanesques, à un certain personnage
que je connoy, mais il est tombé
maintenant en une follie taciturne :
je croy que vostre berger est
d'une humeur bien plus gaillarde.
Au reste ne pensez pas que ce
soit mal fait de vouloir entretenir
ces gens là dans leur resverie :
l'on met leur esprit au milieu des
delices, et c'est ce que l'on dit d'ordinaire
que pour estre heureux
au monde, il faut estre roy ou
fou ; pource que si l'un a des plaisirs
en effect, l'autre en a par imagination.
Qui ne peut donc estre
roy, tasche de devenir fou.
Ce discours finy, Clarimond
pria la compagnie de demeurer
à souper chez luy, mais Montenor
luy dit qu'ils n'estoient venus
que pour l'emmener souper
avec eux autre part, et ses prieres
furent si fortes qu'il luy fit quiter
sa mere. Lysis ayant parlé en chemin du refus que ses compagnons
faisoient de garder un troupeau,
Clarimond dit qu'il les faloit laisser
vivre à leur mode, mais que
pour luy il ne seroit pas si desdaigneux,
et qu'il estoit content d'estre
berger tout à faict. Lysis le
loüa de sa bonne intention, et
luy dit que s'il se vouloit embarquer
avec luy sur la mer amoureuse,
il ne feroit point naufrage,
et qu'il estoit fort bon pilote
pour cette navigation : mais qu'il
faloit donc qu'il prist la peine de
limiter en toute chose, s'il vouloit
vivre heureusement.
Comme Lysis fut à
table chez Montenor
avec les autres, on servit devant
luy des champignons fort bien
aprestez. On ne cessoit de le convier
d'en manger : mais en ayant pris
deux cueillerees sur son assiette,
il en mangea sept, et remit le reste
dans le plat. Il y a de la ceremonie
à cecy, dit le berger, je
veux estre aussi mysterieux que
les sacrificateurs des temples,
qui font tout avec certain ordre,
se reglant sur les choses qui plaisent
le plus à leurs divinitez. Le
nombre de quatre est dedié au
soleil, celuy de deux à la lune, et
celuy de trois à Venus ; ainsi veux-je
que le sept soit dedié à la deesse
Charite, pource qu' il y a 7 lettres
à son nom. J'ay mangé sept champignons,
sept morceaux de fricassee,
sept pieces de pain, et je veux
boire sept verres de vin, quand
j'en devrois crever. Ma foy, voyla
une bonne philosophie, dit Clarimond,
je suis pour jamais de vostre
secte, mon berger, mais il faut
que la maistresse que je choisiray
ait pour le moins dix neuf lettres
en son nom, afin que lors que je
seray en un festin, j'importune
tout le monde de me donner de
bons morceaux, jusqu'à un tel
nombre de peur de commettre
une faute contre la divinité que
j'adoreray. Ce n'est pas pour la
gourmandise qu'il faut faire cecy,
prophane, reprit Lysis, et puis
tu ne consideres pas que qui me
veut imiter comme tu l'entreprens,
doit aussi bien recevoir des
peines que des plaisirs suivant le
nombre qui est voüé à sa deesse.
Je fay quelquefois sept tours
dans l'allee d'un jardin en l'honneur
de Charite, voulant mesme
que ma promenade soit à sa gloire ;
je ly sept fois un livre ; je me
regarde par sept fois dans un miroir ;
si j'ay chaud je desboutonne
sept boutons de ma juppe, et avant
que de me coucher je fay
sept reverences devant le portraict
de ma belle. Que si l'on me contraint de faire quelque chose
sans avoir égard à ma façon de compter,
comme de joüer 4 coups de
mail, j'y retourne apres moy seul,
et je parfay le nombre de sept. Et
si l'on vous avoit donné quatre
coups de poin, repartit Clarimond, ne
voudriez vous pas que
l'on vous en donnast encore trois
pour achever ce nombre bienheureux ?
Si cela est ainsi gardez pour
vous les coups et toutes les autres
infortunes, et pour moy lors qu'il
faudra manger, je seray celuy qui
mangera par nombre. Mais auparavant
tirez mon esprit d'une difficulté,
si de toutes choses il n'y en
avoit que cinq dans chaque plat,
et qu'il y eust six lettres au nom
de ma bergere, me faudroit il demeurer
sans manger, craignant
de violer vostre belle arithmetique
mysterieuse ? Cette question
est pleine d'une pointe d'esprit,
respondit Lysis, apren donc que
pour ne point manquer alors à
ton devoir, il ne faudroit prendre
que trois morceaux et les couper
chacun en deux, ou bien n'en
prendre qu'un, et le diviser en six.
Mais considere que ce n'est point
icy un beau nombre, et qu'il n'y
en aura jamais un tel, que celuy
de sept, qui est dedié à Charite. Il
y a sept planettes, sept estoilles
Pleyades, sept âges de l'homme,
sept jours en la semaine, et je
trouverois encore bien d'autres
remarques, qui font connoistre
que c'est par une heureuse fatalite
que la plus belle de toutes les
bergeres à sept lettres en son
nom. Toutefois je me tairay de
cecy pour à ceste heure ; puis que
Clarimond tourne en raillerie
des choses si serieuses. Il en a du
suject, et moy aussi, repartit Anselme,
quand ce ne seroit qu'à
cause que vous vous abusez au
nombre des lettres du nom de
vostre maistresse, car il y en doit
avoir plus de sept, et jamais elle
ne s'apella Charite. C'est ce qui
vous trompe, dit Lysis, l'amour
mesme l'a nommee ainsi, et si
elle à quelque autre nom, ce n'est
que le vulgaire qui le luy donne,
ne sçachant pas comment il faut
parler.
Clarimond ayant entendu cecy
commença de se mocquer ouvertement
de l'arithmetique de
Lysis, mais comme il vid qu'il se
pourroit fascher, il se remit dans
la complaisance. Le berger avoüa
que son humeur estoit fort
agreable, et qu'il aimoit mieux
un esprit gay et franc comme le
sien, que celuy d'un autre qui
n'eust rien dit, et n'en eust pas
pensé moins. Anselme demanda
alors à Lysis en quel estat estoient
ses amours, et s'il s'imaginoit estre
aux bonnes graces de Charite.
Il respondit qu'il n'en croyoit estre
guere loin et qu'il s'en resjouissoit,
mais Anselme luy repartit
en cette maniere ; vous ne songez
pas à ce que vous dites, berger,
car si vostre maistresse vous
aime dés maintenant, et est preste
à vous accorder tout ce que
vous demanderez, vous n'aurez
point de belles occasions de monstrer
vostre fidelité. Vous vous devriez
affliger de cecy, et desirer
qu'elle vous fust rigoureuse, afin qu'il vous arrivast de remarquables avantures. Vostre raison est
fort specieuse, dit Lysis, mais j'ay
crainte qu'elle n'ayt un peu de
faulseté. Un bon accueil est bien
plus agreable qu'un desdain,
quoy qu'on en die. Mais vous
voyez qu'Astree a mesprisé Celadon,
apres l'avoir bien aymé,
repartit Anselme, pensez vous
estre mieux traité ? Que me voulez
vous donc conseiller de faire ?
Reprit Lysis. Il n'y a point de doute,
respondit Anselme, qu'il faut
que vous vous jettiez aussi bien
que luy dans la riviere de Lignon
à la moindre parole rigoureuse
que vous dira Charite. Faittes
moy donc tenir trois nymphes
sur le rivage, toutes prestes à me
tirer de l'eau, repliqua Lysis, car
que sçay je si elles y viendroient,
si l'on ne les en advertissoit : je me
pourrois noyer en attendant, car
je ne sçay pas nager. Ce n'estoit
qu'en intention de se noyer, que
Celadon se jetta dans l'eau, dit
Anselme, faites en de mesme, et
vous ne serez point delaissé. Tousjours
les fidelles amans treuvent
du secours. Voyez si Damon ne
fut pas aussi tiré d'un fleuve. Je ne
me fie point là dessus, dit Lysis,
trouvez moy deux vessies de
pourceau, et puis je me precipiteray
hardiment dans Lignon, les
ayant sous mes aiselles. Voyla qui
est fort sagement dit, interrompit
Clarimond, mais pour moy
qui ne suis encore qu'aprentif en
amour, je n'enten pas me plonger
dans l'eau, il faut laisser cét
honneur là à mon maistre qui est
plus sçavant que moy : je ne me
veux plonger que dans le vin ; aussi
ma foy comme disent les poëtes,
ce n'est affaire qu'au soleil de
se jetter dedans les eaux ; et encore
au temps de vendanges, dit-on
qu'il ne se couche plus dans la
mer, et qu'il se va mettre dans
une cuve du pressoir de Bacchus,
où il foule les raisins, et que c'est
pour ce suject que quelquefois il
aparoist si rouge en se levant. L'imagination
en est belle, va, mon
berger, dit Lysis, tu te rens digne
d'estre mon camarade.
Ils acheverent de souper sur
cét entretien, et ce ne fut pas sans
que Lysis accomplist le nombre
de sept, soit à manger des fruicts
du dessert, soit à boire. Que s'il ne
s'enyvroit point, c'estoit qu'il ne
beuvoit que de petits coups. La
nappe estant levee, il s'en alla au
lieu ou estoit la guytarre, que
luy avoit donné Montenor, et
sans songer si elle estoit d'accord,
il s'en revint joüant une sarabande.
Ha dieu ! S'escria Clarimond,
qu'est-ce que nous oyons ?
Apollon a t'il commis quelque
nouvelle faute qui l'ait fait bannir
du ciel par Jupiter ? Vient il
encore icy parmy les bergers ?
N'est-ce pas le doux son de sa lyre
qui nous chatoüille les oreilles ?
Lysis s'arresta long temps à joüer
dans la chambre prochaine de
celle de Montenor, tout glorieux
de voir que l'on le prenoit pour
le dieu de la musique, et pensant
bien tromper les autres. Clarimond
continuoit tousjours de
parler, et disoit, ha ! Je suis ravy, je
suis enchanté, ha ! Quelle melodie !
Je me pasme ; ça du vinaigre,
pour me raffermir le coeur. Montenor et Anselme faisoient aussi
de semblables exclamations, mais
enfin Lysis se monstra à eux en
riant, et ils luy donnerent mille
loüanges, pour sçavoir si bien
charmer les esprits par son harmonie.
Que ne sçay je maintenant
quelque bon air ? Dit-il alors,
il ne me reste plus rien que d'en
composer un, pour attirer apres
moy les plus insensibles choses.
Il faut que tout maintenant je
fasse des vers ; j'y reüssiray grandement
ayant cét instrument en
main : car avec le son d'un luth
ou d'une guytarre, on rapelle les
muses esgarees, ainsi que les avettes
au son du chaudron. Clarimond
il faut que tu m'aydes à composer
une chanson, afin que j'aye
plustost fait. Je m'imagine que tu
sçais bien faire des vers : tu as si
bon esprit que tu és de tous mestiers.
Je ne compose plus en poësie,
respondit Clarimond, et si
vous desirez sçavoir si je m'en
suis bien escrimé autrefois, et
pour quel suject j'ay quitté cét
exercice, écoutez les derniers
vers que j'ay faits ; je vous les vay
reciter.
Adieu à la poesie.
  
  
  
  
  
  
  
  
  
  
  
  
  
  
Clarimond ayant recité ce sonnet
que l'on loüoit fort, dit qu'il
l'avoit rendu le meilleur qu'il luy
avoit esté possible, afin que l'on
ne dist point en le voyant, il a
bien fait de quiter la poësie, car
il ne s'y entendoit guere. Mais
puis que tu confesses que les
charmes de la poësie sont puissans,
luy repartit le berger, comment
les pourras tu quitter en
faisant l'amour, veu que la poësie
et la musique, sont les deux
filles de chambre de Venus ? Ne vous
arrestez pas là, respondit Clarimond
car si mesme en blasmant les vers,
j'ay fait d'autres vers, c'est qu'en
parlant à la poësie, je l'ay voulu
payer de sa propre monnoye, et luy
parler en son langage. Je te diray une
chose, reprit Lysis, puis que tu ne
veux plus faire de vers, tu ne feras
que m'enseigner les rithmes, car
je ne les sçay pas toutes, aussi bien
ne faut-il pas que tu mettes la
main à mon ouvrage, de peur que tu ne devinsses si presumptueux,
que de t'en attribuer la
gloire.
Cecy estant arresté, Clarimond
ne se put tenir de dire à Lysis qu'il
se gardast bien de faire des vers si
impertinens que personne n'en tinst
de conte, et que possible feroit-il
comme un certain poëte de la
cour, qui composa des vers pour
un ballet, lesquels furent trouvés si
mauvais que l'on ne les lut que
cette nuict là seulement, et que le
lendemain l'on n'y songeoit desja
plus, de sorte que l'on disoit par
raillerie, qu'il n'avoit pas donné
au jour ses ouvrages, mais qu'il les
avoit donnez à la nuict, ne crain
point cette infortune, luy dit Lysis,
encore que je vueille faire des
vers pour une serenade, je les donneray
au jour, puis que je les offriray
à Charite : mais que dis-je
je les donneray au jour, ne sera-ce
point plustost eux qui donneront
du jour à nostre siecle, tant
je les rendray excellens ? Toy-mesme
que j'ay destiné pour escrire
mon histoire, si tu veux dedier
ton livre à Charite, comme
il le faudra necessairement, apren
qu'il sera veritablement mis en
lumiere, puis que la lumiere de
ses beaux yeux l'esclairera. Tu
ne sçavois pas encore que le ciel
te reservoit à cette dignité ; apren
le, et t'en acquite fidellement. Ne
m'abandonne point, et remarque
tout ce que je diray. Je m'estois
imaginé qu'il faudroit imprimer
mon histoire à Paris, mais
non, je ne veux pas que des artisans
mercenaires s'y employent ;
il y aura des nymphes qui en
prendront icy la charge dans
quelque grotte. Elles auront des
caracteres d'argent, et se serviront
moins d'ancre que d'or et
d'azur. ô heureux le papier où
seront imprimees mes belles avantures !
ô heureuses les mains
qui y travailleront ! ô heureux
ceux qui liront de si rares choses !
Mais encore plus heureux le berger
Lysis, qui les aura faites, et
toy Clarimond qui les auras descrites !
Apres ce beau discours Clarimond
sçachant qu'il se contentoit
que son histoire fust mise en
prose luy promit de la faire, encore
qu'il n'eust guere d'envie de se
donner ce travail. Il estoit si tard
qu'il ne s'en put retourner en son
chasteau. On luy fit aprester un
lict dedans la chambre où avoit desja
couché Lysis. Toute la nuict
le berger l'empescha de dormir ;
il luy demandoit tantost une epithete,
et tantost une rime.
Clarimond qui estoit un garçon
aussi plaisant qu'il y en ait en
France, prenoit plaisir à luy dire
les plus crotesques mots du monde,
afin de le faire faillir. Sur la
pointe du jour comme il commençoit
à s'endormir, Lysis se leve
et le resveille en courant par la
chambre, et criant tout haut : je
l'ay treuvee, je la tien, c'est la
plus belle reprise de chanson qui
jamais fut faite. Je sçay quelle
mesure je donneray à tous les
couplets, et mon air sera plus
beau que pas un qu'ait jamais fait
Guedron. Ny a t'il donc pas moyen
de dormir avec vous ? Dit Clarimond,
vous m'avez rompu en deux le plus beau songe qui fut
jamais ; et que songeois-tu ? Apren
le moy, dit Lysis. Je songeois
que vous estiez un asne, respondit
Clarimond, et que Charite estoit
une asnesse, et que l'on vous
atteloit tous deux à un char pour
le tirer. Cecy est emblematique,
repartit Lysis, si le dieu Morphee
t'a representé que j'estois
un asne, c'est qu'il veut signifier
les travaux que je suporte avec
patience. Cela pourroit bien estre,
dit Clarimond, mais vous
n'estes pas un asne d'or comme
celuy d'Apulee, et si Apulee sous
la semblance d'un asne cachoit
un homme, vous qui avez un destin
contraire, sous la semblance
d'un homme vous cachez un asne.
Que cela soit ou non, poursuivit
Lysis, mais si tu as veu Charite
faite en asnesse, c'est pour dire
qu'elle a de bonnes oreilles, et
qu'elle entend bien mes souspirs ;
que si l'on nous fait tirer un
char, ô le bon presage ! C'est que
nous serons tous deux asservis
sous un mesme joug. Mais il faut
sçavoir ce qui en arrivera ; acheve
de songer, je te supplie, l'amy.
Je dormiray bien encore, dit Clarimond,
mais pensez vous que je
puisse reprendre comme je voudray
ce mesme songe ? Taschez
y vous mesme, et achevez ce que
j'ay commence. Ha je ne sçaurois,
reprit Lysis, il faut que je
veille pour parler aux muses, qui
ne viennent guere nous entretenir
en plein jour, parce qu'elles
sont honteuses, si l'on les void
parler à des hommes. Certes la
chasteté en est fort grande, de ne
venir treuver les hommes que la
nuict, repartit Clarimond. Ne te
moques point dit, Lysis, ce que je
te dis est vray : mais d'avantage ce
qui m'empesche de dormir, est que
l'amour se tient tousjours sur
mon chevet, et ayant son arc en
main, fait la garde, de peur que
le sommeil ne m'entre dans les
yeux. Avant que de me gagner il
faudroit abattre cette sentinelle.
Clarimond ne repartit rien à cecy,
afin de demeurer en repos, et
Lysis croyant qu'il s'en alloit encore
songer, ne fit plus aucun
bruit, de peur de le resveiller : de
sorte qu'il eut le moyen de dormir
encore bien long-temps.
Lors qu'il se resveilla il treuva
Lysis tout habillé, qui estoit fort
empesché à ses vers. Il avoit desja
barboüillé plus de dix fueilles de
papier, escrivant une stance et la
rayant pour en remettre une autre,
et puis effaçant encore celle-cy
pour rescrire la premiere. Il avoit
pour le moins gasté six plumes
à les manger par le bout, et
je pense que toutes les boutiques
des merciers du païs ne luy en eussent
pas sçeu fournir, s'il eust voulu
composer un poëme heroïque.
Ses ongles estoient desja
rongez jusqu'à la racine, et il s'estoit
mis en tant de diverses postures
pendant ses resveries qu'il
en estoit tout lassé. Clarimond
en eut quelque pitié, voyant que
lors qu'il ne pouvoit trouver la
fin d'un vers selon sa fantaisie, il
avoit tant de despit qu'il faisoit
plus de grimasses, qu'un chat qui
a avallé de la moustarde. Il se leva
promptement, et ayant veu en quel estat estoit son ouvrage,
il luy reforma ce qui n'estoit pas
à propos, et luy donna l'invention
d'achever toute la piece. Lysis
se promettoit bien d'en avoir
tout l'honneur, encore qu'il se
laissast ayder librement : car il avoit
deliberé de mentir avec asseurance. Clarimond n'en
fut pas fasché, et Montenor et Anselme
estans venus les voir, il leur dit
luy mesme que le berger avoit
composé d'admirables vers. Lysis
estant alors supplié de les
monstrer, commença de les lire
d'un ton magnifique. Il y avoit
ainsi.
Plainte de Lysis.
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
Montenor dit qu'il doutoit si
la repetition du mot de Charite
si frequente estoit à propos, mais
l'on luy repartit, que cela estoit
tres excellent, et que celuy qui
ne l'avoüoit point ne s'y connoissoit
pas. Lysis dit aussi que ce
nom estoit le plus bel ornement
de ses vers, et qu'il avoit mesme
eu envie de faire une stance où il
n'y eust rien autre chose. Pour
Anselme il admiroit la conclusion,
qui de fait n'estoit pas mauvaise,
car il sembloit qu'on entendist
une infinité d'echos, redire
les plaintes d'un amant : mais
Lysis n'avoit garde de descouvrir
que cette invention venoit de
Clarimond. Tout ce que l'on
treuva le plus à reprendre, fut que
le berger n'avoit pas suject de se
plaindre. Neantmoins il respondit que jamais un amant comme
luy n'estoit sans peine, et que
s'il feignoit d'estre mort, c'estoit
afin de convier Charite à le secourir.
Ne voyez vous pas que
toutes choses ont compassion de
moy, poursuivit-il, la nature
mesme croit que je ne sois plus
en vie. Le ciel est aujourd'huy
tout obscur, c'est qu'il s'habille
de dueil, à cause de mon trespas.
Pour ne rien celer, ce n'est point
tout cela, dit Clarimond, c'est
que vous autres poëtes, vous ne
donnez à vostre maistresse le
nom de douce, et de favorable,
ou de sauvage et de rigoureuse,
que selon que l'un de ces mots
est necessaire pour fournir à la cadence
ou à la rime de vos vers, et
quand vous avez des pensees sur
une faveur, afin de les faire valoir,
vous n'avez garde d'apeller
les dames ingrates : ainsi l'on peut
dire qu'elles sont tout ce qui
vous plaist qu'elles soient.
L'amoureux berger ne respondit
point à cette raillerie, car il ne
l'entendit pas, ayant l'esprit occupé
à songer à l'air qu'il donneroit
à sa chanson. Il en avoit composé
un du commencement et de la fin
de deux autres que l'on luy avoit
apris autrefois, et neantmoins il
s'imaginoit qu'il n'y avoit rien
qui ne partist de luy. Quand il
l'eut chanté l'on luy confessa
qu'il estoit admirable, et pourcequ'
il estoit desja tard, l'on se mit à
table pour disner. Clarimond
s'en alla un peu apres, disant que
quelque affaire domestique l'apelloit,
et que sa bonne mere
croiroit qu'il fust perdu, s'il ne
s'en retournoit bien tost. Lysis se
souvenant qu'il n'avoit point
veu encore les bergers de Forests
à cause que ses amours l'avoient
tousjours diverty, supplia Montenor
de luy donner leur connoissance.
Ce n'est qu'à deux
lieuës d'icy que l'on les treuve,
respondit Montenor, je n'ay pas
le loisir d'y aller. Si vous ne m'y
menez, repliqua Lysis, je vous
quiteray dés à cette heure, et m'y
en iray : à quoy voulez vous que
je passe le temps ? Estudiez vostre
serenade, dit Montenor, afin que
vous ne faciez rien que bien à
propos. Certes vous avez raison,
reprit Lysis, cela n'est pas de peu
de consequence.
Ayant dit cecy il s'enferma
seul dans sa chambre avec sa guytarre,
et ne voulut faire autre
chose le reste du jour qu'aprendre
son air. Cependant Montenor
et Anselme allerent à la chasse.
Quand ils furent de retour il
s'en vint souper avec eux, et apres
il pria Anselme de luy prester
un laquais pour aller avec
luy, jusques à la maison de Charite.
Anselme luy ayant permis
d'emmener celuy qu'il voudroit,
il ne prit pas Gringalet, parce qu'il commençoit de le treuver
meschant ; il choisit Champagne
son compagnon, qui estoit un
grand garçon qui luy sembloit
assez docile, et ayant pris congé
de la compagnie, il s'en alla avec
luy, n'oubliant pas sa guytarre,
car il avoit envie de donner tout
de bon une serenade à sa maistresse.
Anselme et Montenor ne
vouloient pas prendre la peine de le suivre, aussi ne desiroit-il pas
qu'ils en fissent rien, n'ayant que
faire de tant de tesmoins. Le chemin
ne luy sembla point long
ny difficile : il fut en peu d'heure
devant la maison d'Oronte,
où ayant accordé sa guytarre,
il commença de joüer, et
chanta son air en mesme temps.
Sa musique estoit si bonne que
Champagne mesme qui avoit l'esprit
grossier, ny prenoit point de
plaisir. Sa voix et son instrument
s'acordoient à peu pres ensemble
et estoient aussi agreables comme
le braire d'un asne, avec le bruit
d'une roüe de moulin. Ce qui estoit
de plaisant estoit que pour
feindre une deffaillance, il fondoit
petit à petit, et enfin il chanta
si bas que l'on ne l'entendit
presque plus. L'air estant finy il
joüa des sarabandes avec lesquelles
il acordoit ses souspirs, et
à chaque tremblement, il en tiroit
un du profond de son estomach.
Toutesfois il eut ce malheur
que sa maistresse n'entendit
non plus cette serenade, que celle
de Sainct Clou, et il n'y eut alors
que quelques chiens des
voisins qui s'en mirent en rumeur.
Pour luy il n'estoit pas si
fort occupé à ce qu'il faisoit qu'il
n'ouyst bien le son d'un luth que
l'on touchoit d'un autre costé, de
la maison d'Oronte. Suy moy,
Champagne, dit-il alors au laquais,
voicy quelque avanture signalee
qui se presente. Quand il
eut dit cecy ils s'aprocherent de
l'endroit où ils avoient ouy le
luth : mais ils l'entendirent encore
plus loin, et tant plus ils avançoient,
tant plus il sembloit reculer.
Enfin ayans traversé force
arbres, ils se virent dans un champ
où ils aperceurent une personne
qui marchoit, mais ils ne purent
connoistre qui c'estoit. Ils la suivoient
tout doucement, comme
elle entra dans un petit bois, vers
lequel Lysis courut vistement.
Ha ! Champagne, dit-il, c'est une
hamadryade que nous venons de
voir ; elle estoit sortie de ce bois
pour donner avecque moy une
serenade à ma maistresse. Maintenant
elle s'est renfermee dedans
son sejour. Il faut que nous
la poursuivions pour la remercier
de sa courtoisie. Champagne
dit qu'il estoit temps de s'en retourner,
qu'il ne se faloit pas amuser,
et qu'il se fourast dans le
bois s'il vouloit, mais que pour
luy il se contentoit de l'atendre à
l'entree. Lysis oyant cecy se lança
incontinent dans une haye
dont le bois estoit fermé, et fit
tant qu'il trouva passage. Il entendit
encore le luth, de sorte
qu'en courant d'un costé et d'autre
entre les arbres, il pensoit
qu'il treuveroit bien tost l'hamadryade :
mais comme il vid
qu'il ne l'oyoit plus du tout, ce
fut alors qu'il commença de
crier, ou fuyez vous ? Belle nymphe,
ce n'est pas pour vous violer
que je vien icy : helas ! Mes affections
sont bien engagees ailleurs.
Pourquoy vous cachez
vous ? Venez faire la musique avec
moy. Vous estes vous desja
enfermee sous vostre escorce ? En
se plaignant ainsi il chemina tant
par ce bois que Champagne ne l'entendit plus. Il l'apella par plusieurs
fois, et voyant qu'il ne respondoit
point, et que c'estoit follie
de le chercher dans l'obscurité
qu'il faisoit, il s'en retourna chez
Montenor, auquel il conta sa perte.
Il fut bien crié de son maistre
qui n'estoit point aise des infortunes
qui pourroient arriver à Lysis.
Toutesfois l'on crut qu'il seroit
bien facile de le retrouver, si
dés le lendemain au matin on en
vouloit faire la recherche. Cependant
Lysis affligé au possible,
alloit embrasser tous les arbres
qu'il rencontroit, et leur demandoit
des nouvelles de la nymphe
qu'il avoit perduë. Apres avoir
esté une heure ou deux en
ceste occupation, il treuva des
broussailles au delà desquelles il
aperceut les champs. Il pensa
qu'il y trouveroit encore Champagne,
car le temps luy avoit si
peu duré, qu'il s'imaginoit n'avoir
esté qu'un demy quart
d'heure dans le bois. Comme il
vid qu'il avoit beau apeller, et
qu'il ne respondoit point, il ne
laissa pas de croire qu'il s'en retourneroit
bien tout seul, mais il
sçavoit si peu le chemin qu'il s'esgara,
et fut plus de deux heures à
marcher par des sentiers inconnus.
Enfin la lassitude le contraignit
de se mettre dans un boccage
où il se reposa jusques au jour.
Quand le soleil luy eut donné
dessus les yeux et l'eust contraint
de les ouvrir, il dit aussi tost. ô
qu'il me semble que j'ay bien
passé la nuict plus à mon aise que
sur un lict de plume ! ô que cecy
est beau de me lever tout d'un
coup, sans avoir besoin de valet
de chambre pour m'habiller ! ô
que l'avanture que j'ay couruë
est agreable, et que c'est une chose
bien romanesque d'avoir
couché sur la dure !
En achevant ce discours il sortit
du boccage, et ayant tousjours
sa guytarre en main, il se mit à en
joüer pour salüer le nouveau
jour, avec les oyseaux qui chantoient
leur ramage. Il marcha
tant qu'il arriva à un petit hameau,
où n'ayant point d'autre
contenance, il racloit tousjours
quelques accords. Il y avoit 5 ou
six petits enfans à une porte qui
accoururent apres luy en chantant
la guymbarbe, et le tirerent
si fort qu'il falut qu'il s'arrestast à
joüer devant eux pour les contenter.
Il y en eut un qui alla crier
à sa mere qu'il avoit ouy la feste,
de sorte que pensant que Lysis
fust quelque pauvre garçon qui
allast ainsi joüer devant les enfans
de maison en maison, elle
luy aporta une piece de pain et de
fromage. Il avoit si faim qu'il ne
pût refuser ce qu'elle luy presentoit,
et ayant tout mangé il s'abreuva
à une petite fontaine
qu'il treuva en son chemin.
De là il s'avisa qu'il seroit bon
d'aller chercher les bergers de
Forests, plustost que de s'en retourner
chez Montenor, puis
qu'il ne vouloit pas le mener vers
eux ; or il y avoit fort peu de pasturages
en ce quartier là : il n'y
rencontroit pas seulement des
bergers du païs, et pour d'autres
personnes s'il en treuvoit, ce n'estoit
que des chartiers, ausquels il ne daignoit s'amuser, bien
qu'ils le regardassent avec admiration.
Quand il voyoit une colline
il luy tardoit qu'il ne fust au haut
pour sçavoir ce qu'il y avoit par-delà,
et s'il treuvoit un boccage,
il le faloit encore traverser pour
voir ce qui estoit derriere. Enfin
il treuva un hermite qui se pourmenoit
le long d'une haye en disant
son breviaire. Il s'imagina
aussi tost que c'estoit un druyde,
et luy faisant une profonde reverence,
luy dit, mon pere, obligez
moy de me dire si je suis encore
bien esloigné des prairies où Celadon
et Astree meinent paistre
leur troupeau. L'hermite qui jamais
n'avoit leu roman, luy respondit,
je ne connoy point ces
gens là que vous me nommez.
Mais dites moy, d'où venez vous
avec vostre rebec ? Treuvons
un lieu pour nous assoir, dit Lysis,
et puis je vous conteray mon
histoire. Mon pere, l'Isle de France
est ma patrie (poursuivit-il
estant assis sur une motte de terre
avec l'hermite) Montenor est en
ce païs-cy mon hoste, Anselme
mon amy, Charite mon ennemie.
Il est bien vray qu'il y a quelque
douceur en son inimitie, et
j'esperois hier au soir la charmer
par les accords de ma guytarre.
Vous sçavez que les nuicts sont
si paisibles que l'on n'entend plus
que les vents et le bruit des fontaines ;
aussi n'ay-je pas creu violer
leur silence ordinaire, car je
n'ay rien fait ouyr que le vent de
mes souspirs, et la fontaine de
mes larmes. Je n'ay point couché
sur d'autre lict que celuy que la
nature m'avoit apresté, et l'aurore
qui est une dame fort charitable,
me voyant ce matin a eu compassion
de moi. Elle en a trebien pleuré,
et il ne faut pas croire que ce fust
pour la mort de son fils. L'hermite
qui n'avoit guere estudié, ne
comprenoit rien à ce discours, sinon
qu'il trouvoit que c'estoit bien
fait d'avoir couché sur la dure
pour macerer sa chair. Il fut contraint
de dire à Lysis qu'il desiroit
sur tout de sçavoir quelle profession
il faisoit. Tout mon exercice
est de faire l'amour, reprit Lysis ;
si j'escry, si je compose des vers, si
je me promeine, si je resve, tout
cela n'est que pour aprendre à
bien aymer. Que vous estes heureux,
dit l'hermite, pourveu que
vous n'aymiez que la divinité. Si
vous la voulez servir, demeurez
avec moy, et prenez l'habit de
moyne : nous passerons doucement
ensemble le reste de nos
jours ; aussi bien me semble-t'il
que vous estes vagabond, et qu'il
vaudroit mieux que vous eussiez
une retraitte. Lysis reconnoissant
alors que c'estoit là un
hermite, luy dit, mon pere, sçachez
que j'ay treuvé la vraye tranquilité
de la vie. Il y en a beaucoup
à la verité qui se font moynes,
pour vivre loin des vanitez
du monde, mais moy j'ay choisi
une condition où l'on a une semblable
felicité. Je me suis rendu
berger depuis un peu ; ne voyez
vous pas que j'en ay pris l'habit ?
à n'en point mentir quand mes
parens me l'ont veu prendre ils
ont fait autant d'efforts pour me
le faire quitter, que s'ils m'eussent veu entrer dans les carmes
deschaussez : mais tous leurs cris
ont esté inutiles. L'hermite dit
là dessus que veritablement il faloit
qu'il suivist sa premiere inclination,
pourveu qu'elle ne fust
point mauvaise, et neantmoins
pour luy monstrer où il passoit sa
vie il le mena dans sa cellule qui
estoit fort bien accommodee. Lysis
ayant beu du vin de sa queste,
le suplia de luy monstrer le droit
chemin pour s'en retourner chez
Montenor, pource que ne rencontrant
personne qui le pust mener
vers les bergers de Forests, il estoit
resolu de l'aller retreuver.
L'hermite luy dit qu'il y avoit
plus de trois lieuës jusqu'à la maison
qu'il demandoit, et qu'il se
depeschast s'il les vouloit faire
avant la nuict. Lysis prit alors congé
de luy, luy asseurant que s'il
n'eust point esté berger il eust
voulu estre hermite, et luy promettant
qu'il tascheroit de le revoir
quelque jour. Il suivit un
grand chemin qu'il luy avoit monstré,
et en marchant il ne faisoit
que resver à cette derniere avanture.
Il estoit presque marry qu'il
n'estoit demeuré avec cét hermite,
pource qu' il luy estoit venu en
l'imagination qu'il entendoit la
magie, et qu'il luy pourroit enseigner
beaucoup de secrets.
Il n'eut pas fait deux lieuës qu'il
se treuva au bois ou il avoit cherché
l'hamadryade, mais il ne le
connoissoit point. Il apartenoit à
un nommé Hircan qui avoit sa maison
au bout. Ce gentilhomme estoit
fort des amis de Clarimond,
qui en revenant de chez Montenor
l'avoit rencontré, et luy avoit
apris la belle humeur de Lysis.
Ayant donc sçeu que ce berger
devoit donner une serenade à Charite,
il luy en avoit voulu donner
une aussi, et estoit venu joüer du
luth devant la maison d'Oronte
à la mesme heure.
Le jour commençoit de faillir
quand Lysis entra dans le bois,
de sorte que n'y voyant plus guere
claire, une certaine crainte
s'empara de son ame. N'est ce
point icy un bois consacré à quelque
dieu ? Disoit-il en soy mesme ;
voicy un lieu si desert que
personne n'y vient, s'il ne s'esgare.
Jamais pasteur ny bouvier
n'entrerent icy, et jamais l'on n'y
a entendu le son d'une coignee
tranchante. Je n'ose pas seulement
me frosler contre ces buissons,
tant j'ay crainte qu'ils ne
perdent quelqu'une de leurs fueilles,
et que je ne commette autant
de meurtres.
Il alloit tousjours plus avant
avec beaucoup de respect, lors
qu'il aperceut Hircan qui se promenoit
dans une allee une baguette
à la main. Aussi tost il crut
que c'estoit un magicien qui faisoit
là sa demeure, et luy allant
faire la reverence, il luy dit, je
vous demande pardon si je suis
venu icy troubler vostre solitude.
Si vous ne desiriez pas que je
vous visse, vous deviez employer
vostre art à me deffendre l'entree
de ce bois. Je croy que vous estes
content que je vienne jusqu'à
vous, puis que vous l'avez permis,
et vous souffrirez bien que
j'adresse mes voeux aux divinitez que vous adorez.
Hircan ayant ouy cecy reconnut
aussi tost que c'estoit là l'homme
que luy avoit figuré Clarimond,
et estant fort resjouy de
cette rencontre, il luy dit qu'il
pouvoit venir librement sur les
lieux qui luy apartenoient, et
dans sa maison aussi, qui n'estoit
jamais fermee aux hommes de
merite.
Je rends donc graces au destin
qui m'a fait venir icy, reprit
Lysis, un pauvre amant comme
moy, peut recevoir bien de l'assistance
d'un tel homme que vous ;
vous sçavez le pouvoir des herbes
et des pierres, et par vostre
magie vous donnez toute sorte
de remede aux affligez. Hircan
voyant alors que Lysis le prenoit
pour un enchanteur, le voulut
entretenir en cette opinion, et
luy repartit ainsi. Vous ne vous
trompez pas de croire que rien
n'est impossible à mes charmes.
Quand l'on void que la lune est
eclypsee, c'est que je l'attire du
ciel pour venir coucher avec
moy, et de la plus chaste des deesses,
j'en fay ma concubine. Je fy
un matin trembler la terre si fort
que toutes les marmites furent
renversees, et les meubles des
maisons s'en allerent c'en dessus
dessous. J'arreste quelquefois les
fleuves, et les empesche d'aller
payer leur tribut à la mer. J'arrache
les arbres des forests aussi facilement
qu'un paysan arrache le
chaume, et si j'ay quelque message
à faire, je commande aux demons
comme à mes laquais. Vous
ne serez pas prié de faire pour
moy de si grandes choses, dit Lysis,
je ne veux pas non plus que
vous fassiez passer les arbres de
mon voisin dedans mon clos, ny
que vous donniez la clavelee aux
moutons de mon rival ; je souhaite
seulement de sçavoir, si je suis
aymé de ma maistresse, et si quelque
jour elle rendra mes desirs
contens. Venez souper chez
moy, berger, luy respondit Hircan,
nous parlerons apres de ces
choses.
Cela dit il le mena dans son
chasteau, qui estoit si bien basty
que le berger s'imaginoit qu'il
eust esté fait par l'ayde des demons,
comme le palais d'Armide,
tellement qu'il ne craignoit pas
que ce fust icy un faux magicien
tel que Clymante qui trompa
Galathee. Hircan estoit un homme
fort desbauché, qui avoit avec
luy une tresbelle demoiselle
qu'il entretenoit. Il luy fit accroire
que c'estoit une nymphe des
eaux qu'il avoit contrainte par ses
charmes de venir demeurer en
son chasteau. Quand elle eut connu
l'humeur du personnage, elle
s'en voulut donner du plaisir, et
estant à table eux trois, elle luy
jettoit des oeillades languissantes,
comme si elle eust esté touchee
d'amour pour luy. Dés qu'il
voyoit cela il baissoit la teste comme
une honteuse pucelle, et ne l'osoit
regarder. Apres le repas Hircan
le laissa avec elle disant qu'il s'en
alloit dans son cabinet consulter les
demons sur son affaire. Elle l'entretint
sur diverses choses, et principalement
elle fut curieuse d'aprendre
quelques particularitez de ses amours, lesquelles il luy conta avec
beaucoup de modestie. Le
magicien estant revenu luy dit
que tout ce qu'il avoit pû sçavoir,
estoit qu'avec la perseverance,
il gagneroit le courage de
Charite, mais qu'il auroit desormais
beaucoup de peine à l'aborder,
pource que Leonor la tiendroit
de court. Cecy n'est point
sans remede, dit Lysis, j'essayeray
de me desguiser pour l'aller
voir. Ne pouvez vous pas par vostre
art, me donner une autre forme
que la mienne, et me rendre
méconnoissable ? J'aviseray cette
nuict au visage que vous devez
prendre, repartit Hircan, allez
dormir en paix au lict que je vous
ay fait preparer.
Lysis s'alla coucher librement
ayant de tresbonnes esperances,
et le lendemain au matin l'enchanteur
l'ayant esté trouver luy
fit plonger la teste dans un seau
d'eau, cependant qu'il marmotoit
quelques paroles inconnuës,
et il luy dit apres, asseurez vous
que vous estes maintenant tout
semblable à une fille de village
des plus gentilles. Vous n'avez
qu'à aller à cette heure-cy treuver
Leonor ; je sçay bien qu'elle
a affaire de servante ; elle vous
loüera indubitablement, et par
ce moyen vous pourrez voir continuellement
Charite, et jouyr de
tous les contentemens du monde.
Le berger s'asseurant sur cecy,
descendit jusques dans la cuisine.
Tous les valets avoient le mot du
guet de leur maistre : l'un disoit,
que demandez vous la belle fille ?
D'où estes vous ? Et l'autre en se
moquant juroit qu'il eust voulu
luy avoir donné son vieux haut
de chausse pour son pucellage.
Lysis fut tout ravy de cecy : et il
s'enfuit en riant vers Hircan
pour luy donner des loüanges
sur son sçavoir. Il eut tant d'impatience qu'il prit
congé de luy et de la nymphe aquatique, et
ayant pris un laquais pour guide
se mit au chemin de la maison
d'Oronte. Il n'eut pas fait 50
pas qu'il rencontra une villageoise.
Voulant esprouver si elle le
prendroit pour une fille, il s'en
alla luy faire une reverence bien
basse, et luy dit avec une voix de
faulcet, bonjour, ma commere,
dites moy s'il vous plaist par où
l'on va au chasteau d'Oronte. Je
suis une pauvre fille esgaree.
Vrayment, luy respondit la villageoise
en grommelant, je ne
voudrois pas qu'une telle fille
eust couché avec la mienne. J'aurois
peur qu'elle n'en fist d'autres.
Quoy vous n'avez point de
compassion de celles de vostre
sexe, poursuivit Lysis, aprenez
moy le chemin : ce garçon ne le
sçait pas. Regardez ce qu'il arrivera,
si je ne vay vistement chez
Oronte. Je pourray estre rencontree
par des bergers ou des
porchers, ou bien par des satyres,
et puis adieu la fleur de ma
virginité.
Le laquais dit alors à la villageoise
en se riant, que c'estoit veritablement
une fille qu'il menoit,
mais elle se fascha, et poursuivant
son chemin, elle dit qu'ils
estoient des moqueurs, et qu'ils
allassent tirer du plaisir d'un autre que d'elle. Le berger voyant
cecy connut que le charme d'Hircan
n'estoit pas si fort qu'il avoit
pensé, mais tout aussi tost il songea
que la faute venoit de ce qu'il avoit
gardé son habit d'homme,
qui n'avoit pas esté changé
comme son corps : de sorte qu'il
s'en voulut retourner chez le magicien
pour y mettre remede. Il
luy dit ce qu'il en pensoit, et Hircan
luy avoüa que lors qu'il auroit
un habit de fille, il pourroit bien
mieux tromper le monde qu'en
ayant un de garçon. La nymphe
des eaux fut donc apellee pour le
vestir. Il se mit en caleçon, et puis
elle luy fit mettre un corps de
cotte, une juppe verte, et une camisole
grise, et le coiffa d'une calle
à la mode de Brie. Elle jetta de
si hauts souspirs en l'attiffant que
le berger ne se put tenir de luy
demander ce qu'elle avoit. Helas ! Je n'ay rien,
respondit elle, et
c'est de cela que je me fasche. Je
voudrois bien avoir tousjours
vostre douce compagnie : mais
vous me quittez pour aller treuver
une chienne, une tygresse,
et une louve. Ha ! Que dites vous ?
Synope (repartit le berger qui
se figuroit qu'elle s'apelloit ainsi)
gardez que le ciel ne vous punisse ;
pour moy je vous excuse : ce
n'est pas vous qui parle, c'est la rage
et la jalousie.
Au mesme temps il se trouva
vestu, et Hircan luy ayant aporté
un miroir il se regarda dedans, et
s'escria avec un excez d'allegresse.
Ha ! Dieu, l'on ne peut mieux ressembler
à une bergere que je fay.
Il n'y a plus rien icy du berger Lysis,
sinon un mol duvet qui
ombrage mon menton. Encore
n'est-il pas mal-seant d'en avoir,
dit Hircan, il y a des femmes qui
ont bien plus de barbe que cela,
quant ce ne seroit que nostre servante
de cuisine, toutefois faites-là
couper si vous voulez. Il ne se
faut pas esbahir, si j'en ay peu, repartit
Lysis, car depuis trois ans
qu'une toison d'or est venu orner
mon visage, encore qu'elle
fust fort belle, je l'ay tousjours
fait raser de 8 jours en 8 jours, et
me suis tousjours froté les matins
avec une pierre ponce, pour l'empescher
de croistre et ne paroistre
point si vieil, mais principalement
pour estre prest à me déguiser en
fille, aux occasions qui s'offriroient
comme j'en ay tousjours eu
beaucoup d'envie. Lysis ayant dit
cecy, le valet de chambre d'Hircan
luy vint si bien raser le menton,
que l'on n'y vid plus de poil.
Il crut alors que son changement
d'habit accompagné du charme
qui avoit esté fait pour luy, seroit
capable d'abuser tout le
monde. Outre cela Hircan luy
dit qu'il se vouloit treuver chez
Oronte, quand il parleroit à Leonor,
afin de luy persuader de le
prendre à son service. Il monta
donc à cheval, afin d'y arriver
plustost, et cependant qu'il s'y en
alloit, Lysis marcha au petit pas
avecque son premier conducteur.
Hircan estant arrivé chez
Oronte, luy aprit la plaisante avanture
qui luy estoit arrivee.
Floride, Leonor, et Angelique en
ouyrent parler, et eussent voulu
desja voir le berger Lysis metamorphosé en fille. Comme tous
ceux qui estoient là estoient de
bonne humeur, ils se delibererent
de le retenir pour passer le
temps.
Lysis estant sur le chemin songea
quel nom il se donneroit. Il
n'en trouva point de plus doux
ny de plus pastoral qu'Amarylle,
de sorte qu'il le retint ; et comme
il se regardoit par fois avec son
habit de bergere, il disoit en soy-mesme,
non, non, il n'y a point
de honte de prendre ce vestement
quand l'amour le commande. Le grand
Alcide changea bien sa massuë en
une quenoüille, et vestit la robbe
d'Iole au lieu de la peau de lyon.
Poliarque ne s'est-il pas vestu en
fille, se faisant apeller Theocrine,
et Celadon n'a t'il pas fait le mesme,
se faisant apeller Alexis ?
Voicy le principal suject des romans,
et jamais histoire amoureuse
ne fut bonne que l'on n'y vist
un garçon qui prend l'habit de
fille, où une fille qui prend l'habit
de garçon. Je m'en raporte à
tous ceux qui passent leurs journees
en cette delicieuse lecture.
Pleust à Dieu ! Que Charite me
voulust imiter, et que comme
j'ay pris des vestemens propres à
son sexe, elle prist aussi ceux du
mien. Ce seroit-elle alors qui me
feroit l'amour, et si l'on nous marioit
ensemble, tousjours le
changement d'habits n'auroit-il
trompé personne : il n'y auroit
rien que de tresbien fait.
Le berger desguisé arriva chez
Oronte avec ces belles pensees,
et ayant demandé à parler à Leonor,
l'on le mena dans la salle où
elle estoit avec le reste de la compagnie.
Hircan luy dit soudain,
madame, voicy une fille qui demande
à servir, elle est parente de
ma fermiere : si vous la voulez
prendre, je vous respondray d'elle ?
Leonor la fit aprocher, et faisant
tous ses efforts pour s'empescher de rire, luy
demanda ce qu'elle sçavoit faire.
Amarylle promit de faire tout ce qui luy seroit
commandé, pourveu que
l'on luy donnast un peu d'instruction.
Je voy bien ce que c'est, dit
Leonor, cette fille cy n'est bonne
ny à la chambre ny à la cuisine ;
elle servira d'un costé et d'autre.
Pour les gages qu'en dirons nous ?
Il ne faut point songer à cela, repartit
Hircan, vous la recompenserez
selon qu'elle vous aura servy.
Ainsi Leonor arresta de prendre
cette belle servante, qui dit
aussi tost son nom, et tous ceux
qui estoient là presens, avoient tant
d'envie de rire, qu'ils ne sçavoient
de quelle sorte s'en abstenir. Il
sembloit qu'Amarylle fust un espouvantail
de cheneviere : on luy
voyoit un long dos aussi plat que
si elle eust porté toute sa vie une
hotte, et pour le sein il n'estoit
pas plus rebondy qu'une assiette.
Le reste estoit tout d'une venuë
comme une quenoüille emmaillottee.
Hircan s'en estant retourné
on commanda beaucoup de choses
à Amarylle ; elle fit tout aussi
bien que pas une autre eust sçeu
faire : elle mit la nappe, rinsa les
verres, et nettoya les chambres,
et tout cela avec une si grande
modestie que l'on s'en estonnoit. La belle n'osoit pas seulement lever
les yeux, et quand ce fut à disner
avec les valets, elle en eust bien
fait de la difficulté n'eust esté
qu'elle y voyoit d'autres filles, et
principalement Charite qu'elle
ne cessoit de considerer. Les valets
et les servantes sçavoient tous que
c'estoit Lysis, mais l'on leur avoit
deffendu expressement de faire
paroistre qu'ils en sçeussent rien,
ny de l'apeller autrement qu'Amarylle,
tellement que pour ne
point faillir ils ne luy parloient
que fort peu.
Anselme et Montenor arriverent
là apres disné. Ils avoient envoyé
par tout leurs gens chercher
Lysis, sans en aprendre des
nouvelles, et ils venoient en demander
à Leonor. Elle leur dit
qu'elle ne l'avoit point veu, et là
dessus elle apella Amarylle pour
luy commander quelque chose.
Dés qu'ils la virent ils furent si
surpris qu'ils ne dirent aucun
mot, mais comme elle fut partie
Anselme s'escria, ha ! Madame,
si ce n'est là Lysis, voyla une fille
qui luy ressemble parfaitement
bien. Leonor luy respondit qu'il
ne se trompoit pas, et luy aprit les
avantures que le berger avoit
couruës chez le magicien Hircan.
Anselme eut un contentement
nompareil de ce recit, et s'en
alla dans une chambre où estoit
Amarylle. Elle feignit de ne le
point connoistre, et ne se descouvrit
point, si bien qu'il la laissa,
et s'amusa à parler à Angelique.
Hircan vint une heure apres avec
Clarimond qu'il avoit envoyé
querir. Ce fut alors que l'on se
delibera de prendre bien du plaisir
de la nouvelle servante. Clarimond
s'en alloit folastrer autour
d'elle, et taschoit de la baiser. Elle
le repoussoit tousjours bien fort,
mais ce qu'il y avoit de mal en
elle, estoit qu'elle ne contrefaisoit
pas assez son langage, et
qu'au lieu de parler en simple villageoise,
elle parloit en docte
courtisane. Laissez moy, disoit-elle
à tous coups, je veux que l'on
ne me touche non plus que si j'estois
une vestale. Arrestez-vous,
vous me deffleurerez ; voulez
vous attenter sur la candeur de
ma pudicité, et faire encourir le
naufrage à la nef de ma continence ?
Quelquefois elle ne se pouvoit
empescher de parler de soy
au genre masculin, au lieu de
parler au feminin, neantmoins
on faisoit semblant de n'y pas
prendre garde. Clarimond la
poursuivoit tousjours avec de
beaux complimens, parmy lesquels
il l'apelloit sa deesse et sa
nymphe. Personne ne se pouvoit
tenir de rire de voir qu'il
donnoit de telles qualitez à une
fille si mal atournee, et Angelique
demanda si les nymphes avoient
des calles. Vous ne devez
point douter qu'il n'y en ayt
quelques unes qui en portent, dit
Anselme, car elles s'habillent
toutes à la mode de la contree où
elles font leur sejour. Cela fait
que celles de la riviere de Marne
ont des calles de Meaux, et que
celles du fleuve de Seine ont des
chaperons à la mode de Paris.
L'on tint encore de fort plaisans discours sur de semblables
sujects : mais tout cecy estoit
peu de chose ; l'on s'imagina que
l'on pourroit bien recevoir d'autres
contentemens d'Amarylle.
Toutesfois l'on n'en parla point,
et ceux qui estoient de dehors,
s'en retournerent chacun chez
eux, laissans Leonor avec sa nouvelle
servante.
Amarylle passa quatre jours
avec tous les contentemens du
monde. On luy avoit donné une
petite chambre où elle couchoit
toute seule, et n'en sortoit point
qu'elle ne se fust toute habillee
devant un miroir qu'elle avoit.
Encore qu'elle ne parlast à Charite
que comme à une fille indifferente,
le ciel luy faisoit beaucoup
de grace à son avis, de luy
donner le moyen de la voir quasi
tousjours. Leonor ne s'ennuyoit
point de la nourrir, car elle prenoit
plaisir à voir la diligence avec
laquelle elle la servoit, et
d'ailleurs elle ne craignoit guere
qu'elle aportast du scandale à sa
maison. Elle estoit de ces amoureuses
contemplatives qui songent
plustost aux delices de l'esprit
qu'à celles du corps, et elle se
remettoit tousjours devant les
yeux la chasteté d'Alexis qui tenant
sa maistresse toute nuë n'avoit
pas la hardiesse de luy rien
faire. Que si elle s'estimoit heureuse
d'aymer la belle Charite,
elle ne le pensoit pas moins estre
de se voir aymee elle mesme par
Marcel valet de chambre d'Oronte.
Ce garçon vouloit se donner
carriere en luy parlant d'amour,
mais elle prenoit de la vanité
des discours qu'il luy tenoit.
Quand elle se regardoit dans son
miroir, il luy sembloit bien qu'elle
estoit belle, et il ne s'en faloit
guere qu'il ne luy avinst un mal
aussi dangereux que celuy de
Narcisse : car l'ame de Lysis aymoit
ce visage d'Amarylle qu'elle
voyoit. Cela faisoit qu'elle baisoit
souvent la glace pour estre
bouche à bouche avec cette bergere.
Bien qu'elle se mirast si souvent,
il ne se faut pas pourtant
imaginer qu'elle fust des mieux
attiffees du monde. Vous me direz
que ses resveries amoureuses
la rendoient negligente, mais il
y avoit encore autre chose, c'estoit
qu'elle n'entendoit pas à s'acommoder,
et qu'elle ne se pouvoit
pas faire si gentille comme
Synope l'avoit renduë le premier
jour.
Il y avoit 5 jours qu'elle estoit
avec Leonor, lors qu'Anselme,
Montenor et Clarimond arriverent
sans bruit en cette maison. Ils s'estoient
jusqu'à lors abstenus d'y
venir pour voir ce qu'Amarylle
feroit cependant, et ce temps-là
s'estoit passé entr'eux à faire des
visites d'un costé et d'autre, et
aller à la chasse. Les entretiens
de Lysis avoient obligé Oronte,
Floride, Leonor, et Angelique à
lire des romans pour se rendre
sçavans en sa doctrine, et tirer
plus de plaisir de luy. Clarimond
n'eut donc pas si tost dit qu'il faloit
acuser Amarylle d'impudicité
que chacun se douta de la voye
que l'on y devoit tenir. Apres en
avoir deliberé ensemble, voyla Leonor qui s'assist dans la cour sur
une haute chaire que l'on luy aporte,
et Floride et Angelique se
mettent à ses costez sur des escabelles.
Aussi tost l'on envoye
querir Amarylle par deux satellites
qui luy lient les mains derriere
le dos, et l'entraisnent rudement
sur la place sans luy rien dire,
bien qu'elle les conjure de luy
aprendre en quoy elle a offencé.
Quand elle fut devant Leonor,
l'on la fit asseoir dessus un petit
placet comme une criminelle, et
Oronte s'aprocha avec dix ou
douze personnes autour de luy,
tant gentils hommes que damoiselles,
que l'on avoit envoyé
querir au voysinage, mais qui n'estoient
là que pour servir de nombre
sans parler, ainsi qu'une suite
de valets en une comedie. J'ay
envoyé querir cette fille pour en
faire la justice, dit Leonor à Oronte,
dites nous maintenant dequoy
vous l'acusez. Il prit alors
une contenance fort serieuse, et
commença ainsi de parler.
Je suis bien fasché, madame,
de ce qu'il faut que j'importune
vos chastes oreilles d'un playdoyer
remply d'impuretez : mais
puis qu'il vaut mieux parler du
vice et le descouvrir, que de le
laisser impuny, je vous diray hardiment
la faute enorme qu'Amarylle
a commise. Vous aviez retiré
ceans par charité cette fille vagabonde
qui desguisoit ses meschancetez :
mais pour deshonorer
cette maison où l'on luy faisoit
si bon accueil, elle n'a guere
tardé à faire paroistre ce qu'elle
est, et ayant regardé avec des
yeux de concupiscence la beauté
de mon valet de chambre Marcel,
elle n'a point eu de repos
qu'elle ne l'ayt desbauché ; vous
sçavez qu'il a de si beaux traicts
de visage qu'il n'y a point de fille
à trois lieuës à la ronde qui n'en
soit amoureuse : celle-cy à voulu
posseder ce que desiroient les autres,
et par des allechemens subtils
à fait en sorte qu'il a contaminé
la pureté de sa continence. Il
n'est pas des plus fins qui se fassent,
et l'on luy doit pardonner
s'il a failly : car ç'a plustost esté par
simplicité que par malice : mais
pour cette louve, je demande
qu'elle soit punie selon les loix
que cette contree observe de
tout temps contre celles qui ont
peché par fornication comme
elle a fait. Ha ! Madame, rendez
moy la justice ; considerez l'enormité
du cas d'avoir pollué cette
maison, et outre cela d'avoir corrompu
la chasteté d'un jeune
adolescent qui estoit plus-net
qu'Hypolite. Il estoit toute mon
esperance, et j'avois resolu de le
marier à la fille de mon fermier,
avec laquelle il eust pu faire de
beaux enfans en un lict legitime,
et cependant le voyla gasté pour
toute sa vie. Il a perdu son honneur ;
sa plus belle rose est cueillie :
personne ne voudra plus de
luy. Au moins que nous ayons
le plaisir de voir mourir celle qui
en est cause, pour reparation d'un
tel mal.
Apres qu'Oronte eust ainsi
harangué, Leonor demanda à
Amarylle, si elle avoit quelque
chose à dire contre cela. Elle respondit qu'elle nioit tout ce que
l'on luy imposoit : tellement que
l'on envoya querir Marcel pour
sçavoir de luy la verité. Il s'en vint
faisant le niais et le pleureux, et
dit à Leonor, ouy, il est vray que
cette fille m'a forcé à ce que je ne
voulois pas faire. Apres m'avoir
bien fait les doux yeux, elle me
dit hier au soir, qu'elle estoit fort
enrheumee, et qu'elle ne faisoit
autre chose qu'esternuer ; mais
que ce qui luy faschoit le plus estoit
qu'elle couchoit toute seule,
et n'avoit personne pour luy
dire, dieu vous soit en ayde. Elle
me pria quant et quant de vouloir
faire cét office, et tout à la
bonne foy j'ay esté cette nuict
coucher avec elle, et c'est de là
qu'est venuë la malencontre.
Que s'il y a quelque chose à dire
davantage, la vergongne me
bouche le passage de la voix, et je
n'en oserois parler.
Là se teut Marcel, et Amarylle
prenant la parole, s'escria aussi
tost, ha ! Meschant où vas tu
chercher ce que tu dis ? Moy je
t'ay prié de ton deshonneur et du
mien, et tu as couché avec moy,
ha ! Que la terre s'ouvre tout maintenant
pour m'engloutir si cela
est ! Ne te souvient-il pas que toutes
les fois que tu m'as voulu seulement
baiser, je t'ay repoussé
plus-fort que si tu eusses esté un
monstre ? Veux tu imiter Phoedre
qui acusa Hypolite qui l'avoit
desdaignee, et pource que tu n'as
pû me forcer, veux-tu dire que
je t'ay forcé ? Helas ! N'y a t'il point
icy d'advocat qui vueille parler
pour moy ? Il parlera pour l'innocence
mesme.
En disant cecy Amarylle se
tourna de tous costez, mais elle
ne vid personne qui s'offrist à la
deffendre. Elle n'avoit point aussi
de tesmoins pour prouver comme
elle avoit tousjours resisté
aux caresses de Marcel, et au contraire,
c'estoit luy qui en avoit
pour parler contre elle. Tous les
serviteurs venoient dire qu'ils l'avoient
veu regarder ce garçon
avec des yeux fort lascifs, et il n'y
eut pas jusqu'à Charite qui ne
vinst jurer qu'elle l'avoit ouy
souspirer devant luy. Ce fut là le
surcroist de son mal ; elle n'osoit
contredire à ceste belle Charite,
et elle se contentoit de dire en
soy mesme, qu'elle s'estonnoit
de voir que la maistresse de Lysis,
voulust parler contre Amarylle,
qui avoit quelque traits de visage
semblables à ceux de ce berger.
Comme elle estoit en cette
pensee, et qu'elle n'osoit plus
rien dire, Leonor ayant fait semblant
de consulter avec sa soeur et
sa fille, parla de cette sorte. Les
plaintes de Marcel et de son maistre
estans ouyes sur ce qu'ils asseurent
qu'Amarylle a corrompu
ce jeune homme, et à forfait contre
son honneur, et cette fille
nous ayant tousjours nié cecy,
nous ordonnons qu'elle sera
mise à l'espreuve de la chasteté,
avant que de proceder plus outre,
ainsi qu'il est accoustumé en
cette contree.
Amarylle fut fort contente de
ce jugement, et l'on dit aussi tost qu'il faloit aller querir la platine
sacree, qui estoit gardee dedans
le thresor du chasteau. Ceux qui
estoient là en parloient comme
d'une chose veritable, et asseuroient
qu'il n'y avoit que les personnes
chastes qui pussent marcher
dessus sans se brusler la plante
des pieds. Il y avoit là une servante
qui la vouloit aller querir,
mais Oronte luy dit ne te mesle
point de cela je te supplie ; je ne
voudrois pas respondre de toy,
tu és trop affettee ; apren que celles
qui ont tant soit peu laissé aller
le chat au fromage, n'oseroient
toucher à cette platine. Il
ne la faut envoyer querir que
par de petits enfans, de la chasteté
desquels l'on est asseuré. Que les
deux filles de nostre jardinier y
aillent. Tout aussi tost ces deux
petites villageoises furent menees
au lieu où estoit la platine,
sur laquelle les servantes de Floride
faisoient seicher leurs collets ;
elles l'aporterent et la misrent
au milieu de la cour. Amarylle
ne tenoit point toutes ces
choses cy pour des feintes, elle avoit
veu une semblable avanture
dedans l'histoire aethiopique ;
et si l'on la vouloit esprouver par
le feu, elle se souvenoit bien encore
d'une Melite, dont il est parlé
dans les amours de Clytophon
et de Leucippe, laquelle
fut mise à l'espreuve de l'eau. Elle
se deschaussoit donc pour monter
sur la platine, lors qu'un gros valet
d'estable faisant semblant d'estre
curieux, y toucha du bout du
doigt seulement. Il le retira aussi
tost en s'escriant, ha ! Je brusle,
j'ay la main toute rostie. Hé ! Bien
prophane, dit Oronte, te voyla
puny : tu ne voulois pas croire
une chose que tant d'autres ont
esprouvee. Ne te souvenois-tu
pas que tu as passé toute ta jeunesse
dans le bordel ? Croyois-tu
estre chaste apres cela ?
Amarylle remarquant cette
avanture entra en admiration, et
estant preste à monter sur la platine
elle avoit quelque peu de
crainte d'y estre bruslee. Pour Amarylle,
disoit elle en soy mesme,
je sçay bien qu'elle est chaste,
mais pour Lysis je ne le sçay
pas asseurement. Toutefois mes
pieds ne seront pas bruslez, car
c'est au corps et en l'exterieur
que je suis Amarylle, et je ne suis
Lysis qu'en l'ame, puis qu'un magicien
m'a fait changer de figure.
Apres s'estre rasseuree avec
cette subtilité, elle se raffermit
encore le courage, ayant espluché
toute sa vie passee, et consideré
que si le berger Lysis avoit
peché, ce n'avoit esté que par desir,
et qu'il n'avoit jamais fait
folie de pas un de ses membres.
Estant donc une chose certaine
que Lysis et Amarylle estoient
aussi nets que quand ils sortirent
du ventre de leur mere, la belle
accusee monta nus pieds dessus
la platine, et s'y tint long temps
sans y sentir aucune ardeur : aussi
n'avoit elle garde d'estre chaude,
car il y avoit plus de deux jours
qu'il n'y avoit eu de feu dessous.
Quelques uns des assistans s'escrierent
alors. Ostez-vous, Amarylle,
vous estes chaste, nous n'en
doutons plus ; c'est trop vous persecuter. Ha ! Amarylle reyne des
belles et des chastes, que vous
jettez de lumiere de ce lieu où
vous estes montee. Il n'y a point
d'autre feu sur cette platine que
celuy de vos yeux. Elle descendit
fort contente apres ces exclamations :
mais Oronte criant plus
haut que les autres, s'en vint dire,
que l'on ne croye point à ceste
espreuve, elle n'est pas veritable
en son endroit ; Amarylle est sorciere,
je le scay bien, elle a des charmes
pour se garentir d'estre bruslee.
Que l'on la despoüille pour
luy oster ses caracteres, et puis l'on
la condamnera au feu, ou l'on la jettera
dans la riviere avec une meule
de moulin au col. Leonor dit la
dessus que l'on vist donc si elle avoit
quelque sortilege sur soy, et
au mesme temps tous les laquais
qui estoient là, se jetterent dessus
elle. L'un luy osta sa calle, et
l'autre sa camisole, mais aussi tost
elle se couvrit la teste de son tablier,
de peur que l'on ne vist
qu'elle avoit les cheveux trop
courts pour une fille. Clarimond
sortant alors d'un endroit ou il
s'estoit caché, s'en vint la tirer des
mains de ces cruels ministres de
justice, et l'ayant laissee en un
coin de la cour pour se racommoder,
s'alla mettre un genoüil
en terre devant les juges. Ayez
pitié d'une innocente, madame,
dit-il à Leonor, et si c'est que vous
la vouliez faire mourir pourceque
 vous estes affamee de sang,
mettez moy en sa place, et prenez
du mien. Je suis si fort espris
de ses beautez, que je suis contant
de mourir pour elle. Vous
dites quelle porte des charmes ;
il est vray elle en a dans ses yeux
pour me blesser, et si elle en a outre
cela pour se garantir de la
bruslure de la platine sacree, je
vous dy que c'est moy qui les
luy ay baillez à porter sans qu'elle
le sçache. C'est moy qui suis
sorcier, c'est moy qui suis coulpable :
que l'on dresse un bucher
pour me jetter dedans. Je ne puis
rien souffrir que je n'espreuve
tous les jours : le feu où vous me
ferez mettre ne sera pas plus ardent
que celuy des beaux yeux
d'Amarylle, au milieu duquel je
me suis desja jetté. Que si vous
m'alleguez qu'elle n'est pas seulement
accusee du crime de sortilege,
mais qu'elle l'est aussi de
celuy de fornication, pour lequel
il faut tousjours qu'elle
meure, je veux encore souffrir la
punition pour elle, afin que vous
la laissiez vivre, et vous me ferez
mourir mille fois si vous le desirez.
Vous estes fou, mon amy repartit
Leonor, ne sçavez vous
pas que tous delicts sont personnels,
et qu'il faut que la justice
soit faite de ceux qui ont failly.
Si vous avez tant d'envie de mourir,
l'on vous fera mourir tous deux
ensemble. C'a que l'on aporte
des fagots, et que l'on les brusle.
Leonor n'eut pas si tost prononcé
ces rigoureuses paroles, que
l'on tira force petars à l'entree de
la porte, et Hircan sortit du milieu
d'une flamme de poix resine,
de mesme qu'un ombre à l'hostel
de bourgongne. Il tenoit en
sa main un flambeau allumé qui
faisoit force fumee, et pour mieux joüer son personnage de
magicien, il avoit une grande
soutane de toille noire. Toute
l'assistance feignit d'estre troublee
à sa venuë, et chacun s'enfuit
d'un costé et d'autre, de sorte
qu'il se saisit facilement d'Amarylle,
et l'ayant mise dans un carrosse
qui l'attendoit à la porte,
luy dit, ne crains plus, beau berger,
je suis Hircan ton amy, qui
t'est venu secourir au besoin.
Ceux qui te vouloient faire mourir
auront beau te chercher. Mon
chariot est traisné par des hypogriphes
qui nous conduiront
chez moy en peu d'heure.
Les avantures passees avoient
si fort estonné Amarylle qu'elle
ne sçavoit où elle estoit, mais enfin
elle r'entra en elle mesme, et
reconnoissant Hircan le remercia
de la faveur qu'il luy faisoit.
Elle luy dit qu'il devoit aussi emmener
Clarimond, pource qu' il
estoit demeuré pour les gages, et
qu'on le feroit mourir au lieu
d'elle. Ne vous en mettez point
en peine, dit Hircan, un de mes
demons là enlevé pareillement :
il est à cette heure chez luy. Faites
nous donc conduire bien
dextrement, repartit Amarylle,
car à ce que dit Claudian en parlant
du char de Triptoleme, les
routes de l'air ne sont pas moins
dangereuses que celles des eaux.
Le carrosse alloit bien fort
tandis qu'ils parloient de la sorte,
et ils furent en peu de temps au
chasteau du magicien. Amarylle
eut de la peine à se persuader
qu'elle fust encore Lysis ; elle en
avoit oublié le personnage, et il
luy estoit tout estrange de voir
que l'on l'apelloit de ce nom.
Elle se tastoit en la partie qui fait
les hommes, et bien qu'elle y
trouvast ce qui avoit accoustumé
d'y estre, elle ne s'asseuroit
point qu'il y fust. Ce doute luy
dura jusqu'à tant que le magicien,
comme pour user d'un contre
charme, luy eust jetté un peu
d'eau sur la teste, en proferant
quelques mots barbares. Apres
elle reprit ses habits de berger, et
s'en alla conter à la nymphe Synope,
toutes les avantures qu'elle
avoit couruës.
Tout cecy avoit esté une partie
faite par Clarimond et Anselme,
qui avoient envoyé querir
Hircan. Ils estoient demeurez au
chasteau d'Oronte avec le reste
de la compagnie, et ils eurent
bien du plaisir à parler de toutes
les sottises que le berger amoureux
avoit faites. Chacun avoüa
qu'il n'y avoit rien de pareil à sa
conversation, et que l'on venoit
de voir par effect une avanture
remarquable, que l'on n'avoit
point veu jusqu'à lors autrement
que par escrit. Que s'ils estoient
satisfaits, Lysis (que j'ay
de la peine à ne plus nommer Amarylle)
ne l'estoit pas moins. Il
disoit qu'il luy estoit arrivé une
chose qui n'estoit dans aucune
histoire du monde, et que l'on
voyoit bien dans le pasteur fidelle
une bergere qui portoit un
mesme nom que luy, laquelle estoit
accusee faulsement d'avoir
perdu son honneur, et que dans
une pastoralle plus nouvelle
qu'il avoit leuë, il y avoit aussi une bergere accusee de mesme :
mais que jamais on n'avoit ouy
parler, qu'un berger ayant pris
les habits de fille, fust repris de
justice pour semblable suject. En
toute sorte d'avantures il cherchoit
ainsi des exemples dans
beaucoup de romans, que je ne
veux pas nommer, et il ne se faut
pas estonner s'il en trouvoit
tousjours quantité de mesme façon :
car c'est que ces beaux esprits
qui les ont composez ont
tant d'invention qu'ils n'y sçauroient
rien mettre qu'ils n'ayent
desrobé des autres.
Lysis ayant son habit ordinaire
s'ennuyoit desja avec le magicien,
et vouloit aller entretenir
Montenor et Anselme. Il monta
dans le mesme carrosse où il estoit
venu, et s'en retourna chez
eux. Ils estoient alors revenus du
chasteau d'Oronte, et des qu'ils
le virent ils firent les estonnez et
luy demanderent où il avoit tant
esté. Ne voyez vous pas que j'ay
encore ma guytarre à la main ? Dit
il en riant, j'ay esté donner une
serenade à ma maistresse. Il n'y a
qu'un jour que je suis party. Vous
en avez donc passé six à dormir
dans quelque grotte, repartit
Montenor ; cependant vous avez
bien perdu du temps ; vous n'avez
pas veu une servante qu'avoit
Leonor, qui nous sembloit
pour le moins aussi belle que
Charite.
Clarimond qui estoit dans une
autre chambre arriva a l'instant,
et asseura que cette fille estoit si
belle, qu'il en estoit devenu esperduëment
amoureux ; mais
qu'il ne sçavoit de qu'elle sorte
elle luy avoit esté ravie. Lysis se
sousriant ne voulut plus celer la
verité, et se mit à dire, vous avez
esté bien trompez, mes chers amis,
c'estoit moy qui faisoit le
personnage d'Amarylle, je vous
l'apren, mais n'en dites rien chez
Oronte, de peur que Leonor
n'en soit faschee contre moy.
Chacun fit semblant d'estre ravy
d'admiration, et sur tout Clarimond,
qui ne cessoit de dire, faudra-t'il
donc que desormais je
n'ayme qu'une idee ? Ou trouveray-je
la belle nymphe qui m'a
blessé ? Ha ! Lysis puis qu'elle est
en toy, il faudra que je change
mon amour en une amitié honneste.
L'on ne parla point d'autre
chose durant le soupé, et le lendemain
apresdisné ils furent tous
chez Oronte, qui demanda au
berger où il avoit esté l'espace de
sept ou huict jours que l'on ne
l'avoit point veu ; à quoy il respondit,
qu'il avoit esté visiter
quelques bergers de la contree.
Comme l'on ne parloit plus à
luy, il prit son temps pour aller
entretenir Charite en un lieu à
l'escart ou elle cousoit en linge.
Incomparable bergere, luy dit-il,
jusques à quand sera-ce que vous
m'éconnoistrez mon amour ? Ne
sçavez-vous pas que plustost Lignon
remontera contre sa source,
les arbres seront sans fueilles
au printemps, et amour sans carquois
et sans brandon, que le berger
Lysis cesse de vous adorer ?
Voulez vous tousjours estre un
crocodile qui attire les hommes
et les devore, ou une gorgonne et une meduse qui transforme
les coeurs en un rocher de constance,
au lieu que le sien est
un rocher de mespris. Ha ! Courage
dyamantin ; ha ! Anaxarete.
Le berger n'eut pas si tost dit cela
que Charite s'enfuyt d'aupres
de luy, et s'en alla dire à Leonor,
aussi vray, madame, je ne sçaurois
plus souffrir la presence de
Lysis, il ne fait que me chanter
injures. Il s'aprocha la dessus, et
s'en vint dire qu'il prenoit le ciel
à tesmoin, comme il avoit tousjours
entretenu sa maistresse avec
autant de respect qu'une divinité,
et qu'il ne luy avoit parlé
qu'en termes choisis qui estoient
tirez des poëtes, et que son discours
avoit esté une citation perpetuelle.
Il raporta alors ce qu'il
avoit dit, et Leonor le trouvant
fort à propos, commanda à Charite
de mieux aprendre ce que
c'estoit que de complimens, et
de faire desormais un plus doux
accueil à son serviteur. Toutefois
il ne l'entretint pas davantage
pour cette fois là, car l'on l'arresta
à discourir sur diverses choses.
Quand il fut de retour chez
Montenor, il se voulut aller promener
par les champs en attendant
le soupé. Il rencontra un
paysan auquel il demanda où il
alloit coucher. Il luy respondit
qu'il alloit coucher à Coulommiers.
Cela le fit songer un peu :
car il luy sembloit qu'il avoit
tousjours ouy dire que cette ville
là n'estoit qu'à treize lieuës de
Paris, au lieu qu'il pensoit estre à
cent lieuës loin. à quel Coulommiers
allez vous ? Dit il au paysan.
à Coulommiers en Brie, luy respondit-il.
Et vous estes fou mon
compere, reprit Lysis ; vous irez coucher
en Brie, et vous estes en Forests :
il y a bien loin l'un de l'autre,
j'enten assez la geographie.
Je sçay aussi bien mon chemin
que vous, repartit le paysan, il y
a trente ans que je fay cettuy-cy ;
vous ne me l'aprendrez pas ; et
en mesme temps il continua de
marcher laissant Lysis en un estonnement
nompareil. Il treuva
encore un homme qui venoit du
costé où alloit l'autre. Il luy demanda,
en quel païs sommes
nous ? Mon amy, dites le moy,
vous me ferez faveur. Vous le
sçavez mieux que moy, monsieur,
luy respondit-il, à vostre
avis ne sommes nous pas en
Brie ? En Brie, repliqua Lysis,
certes nous sommes en Forests.
Ne voyez vous pas que
je suis vestu en berger ? Mais
d'où venez-vous ? Ou allez
vous ? Coucherez vous aujourd'huy
à Mont-Brisson ? Il y a bien
loin d'icy où vous dites, respondit
le voyageur ; je le sçay bien,
c'est mon païs ; j'y voudrois bien
estre : mais je ne suis qu'à une
lieuë de Coulommiers, par où je
vien de passer, et je coucheray au
premier village où je treuveray
un bon giste. Lysis fut encore
plus estonné qu'auparavant d'entendre
cecy, et il ne sçavoit si la
Brie avoit esté transportee au
lieu où devoit estre le Forests, ou
si luy mesme avoit sauté insensiblement
d'un païs à l'autre. Il parla
serieusement à ce voyageur qui luy respondit de mesme, avec de
si bonnes raisons qu'il connut
qu'il avoit esté trompé. La fascherie
qu'il en receut, fit qu'il ne
voulut pas retourner chez Montenor.
Celuy qu'il avoit rencontré
luy sembloit de fort bonne
humeur, tellement qu'il resolut
de faire amitié avec luy, encore
qu'il eust tres-mauvaise mine.
Luy ayant demandé qui il estoit,
il luy tint ce propos. Comme j'estois
il y a cinq ans, compagnon
menuisier de mon estat, je mis
quelque planche à l'estude d'un
sçavant homme qui demeuroit à
Paris. Il s'arraisonna à moy, et
treuvant mes discours à son
goust, il me dit que si je le voulois
servir il me rendroit fort capable.
Or il avoit trouvé la pierre
philosophale de la science, et
dans les affiches qu'il faisoit coller
par la ville, il promettoit d'abreger
les longues estudes. Je
quittay ma premiere vacation
pour me rendre docte avec luy,
et je vous jure que l'ayant presque
tousjours servy jusqu'à cette
heure, il m'a apris de fort belles
choses. Maintenant je ne sçay ce
qu'il est devenu ; je l'ay laissé
pour une petite querelle qui survint
entre nous deux, et je vay
par la France enseignant mon
art aux enfans. Vous n'avez jamais
veu rien d'admirable comme
ce que je sçay. Je parle promptement
sur quelque suject que l'on
me baille. Au reste pour mon nom,
c'est Carmelin. Puis que
vous estes si eloquent, dit Lysis,
discourez moy de la vertu. La
vertu est si belle, repartit Carmelin,
que si les hommes la pouvoient
voir toute nuë, ils seroient
espris de son amour. On dit qu'à
Rome il faloit passer dans son
temple, avant que d'entrer en
celuy de l'honneur. Comme l'argent
est plus vil que l'or, aussi l'or
est plus vil que la vertu. Elle jette
de profondes racines dans le
champ de nos ames, mais les autres
choses tombent comme les
fleurs de la prairie. Et de la volupté
qu'en direz vous ? Reprit Lysis.
C'est la plus fascheuse maistresse
du monde que la volupté, dit
Carmelin, les gages quelles nous
donne à la fin, ne sont que des
maladies et des desespoirs. Elle abonde
en miel et en fiel, et si elle
vous presente de l'hypocras dans
une coupe, il y a de l'absynthe au
fons. C'est une courtisanne traistresse,
qui ne vous embrasse que
pour vous estouffer. Foy de
pasteur, s'escria Lysis, voyla bien
d'aussi belles marguerites françoises
que j'en ouy jamais dire.
On void clairement que vous avez
d'exquises recherches, et de
beaux lieux communs. Vous estes
l'homme qu'il me faut. Je ne
sçaurois trouver une meilleure
compagnie. Je voy que vous estes
vagabond, arrestez vous en ce
païs avec moy. Il ne vous y coustera
guere à vivre, si vous voulez
vous faire berger comme je
suis : car il y presse à qui m'aura à
disner et à souper. Sçavez vous
bien que c'est de la vie pastorale ?
La vie pastorale est la plus heureuse
du monde, reprit Carmelin,
les bergers sont contens de
ce peu qu'ils ont, et qui est content est heureux. Les naturalistes
nous enseignent que le tonnerre
tombe tousjours sur les
plus hauts arbres, et jamais sur les
basses herbes : ainsi les calamitez
se jettent sur les grands seigneurs,
et espargnent les pauvres
rustiques. Ha ! Voyla le mot,
dit Lysis avec un excez d'allegresse,
que vous estes habille
homme, vous ne parlez que par
sentences. Que nous ferons de
merveilles si vous demeurez avec moy !
Nous composerons des
livres ; nous ferons des playdoyers,
et nous irons haranguer
devant les nymphes. Je vous
donneray une maistresse si vous
n'en avez desja une toute choisie.
Vous la courtiserez, et en recevrez
des faveurs fort grandes :
mais il faudra un peu souffrir auparavant,
car c'est une tres-discrette
bergere. Ne luy ferez vous
pas bien un compliment amoureux ?
On dit qu'en Ethiopie il y
avoit une statuë de Memnon qui
rendoit un son harmonieux
quand le soleil la regardoit, dit
Carmelin, ainsi lors que vous ou
quelqu'autre de pareil merite
jettera ses rayons dessus moy, je
diray des choses qui contenteront
vos oreilles. La coustume de
Perse estant de faire des presens à
son roy, un pauvre manouvrier
qui rencontra Artaxerxes
sans avoir rien à luy donner, luy
alla querir un peu d'eau fraische,
dont il luy fit don. Je ne vous presenteray
aussi à la verité que peu
de chose, mais vous l'estimerez
beaucoup, le mesurant à ma bonne
volonté, et sçachant que je
n'ay pas les thresors de Cresus.
N'alleguez point tant, dit Lysis,
retournons à la statuë de Memnon,
je pense que je suis de son
humeur. Dés que ma teste est
frapee de l'ardeur du soleil, je
commence à esternuer. Mais
pour parler de ce qui vous concerne
sans faire de digression, je
vous jure que vous aurez avec
moy des plaisirs que les plus puissantes
paroles de vostre eloquence,
ny de la mienne ne sçauroient
exprimer jamais. Carmelin
qui n'estoit pas des plus sages
de ce monde, fut ravy de la promesse
que luy faisoit Lysis. Au
mesme temps il passa un paysan
à qui le berger demanda le chemin
du chasteau de Clarimond ;
il luy dit qu'il s'en alloit vers ce
costé là, et qu'il le suivist ; Lysis le
fit estant resolu d'y aller, pour ce
que le naturel de ce gentil homme
luy sembloit assez bon. Il le
treuva de retour chez luy, car il
avoit quitté Montenor et Anselme :
mais Clarimond fut bien estonné
de le voir, et luy demanda
pourquoy il avoit laissé ses
bons amis. Ce sont des trompeurs,
respondit Lysis, ils m'ont
amené icy me faisant acroire que
c'estoit le païs de Forests, et c'est
la Brie : mais je ne lairray pas de
vivre heureusement, et je seray
icy berger aussi bien comme ailleurs.
Ma mere a chassé le berger
de nostre ferme, dit Clarimond,
voulez vous prendre sa place ? La
condition n'est pas mauvaise.
Vous aurez des gages, et si vous
serez bien nourry. Le matin on
garnira bien vostre pannetiere, et au soir vous aurez de la soupe
tant que vous voudrez. C'est me
traiter indignement, que de me
dire cela, repartit Lysis, sçachez
que je ne veux garder que les
moutons qui m'apartiendront,
et non pas estre un valet mercenaire.
Ce n'est pas par necessité
que je pren cette condition, c'est
pour la tranquilité de la vie. C'est
ainsi que font tant de pasteurs
d'Arcadie et de Forests, qui sont
sortis de maisons fort illustres.
Mais vous qui m'avez juré d'estre
berger avec moy, dites moy
où est allé le ressouvenir de vos
sermens ? Je n'ay rien oublié de ce
que je vous ay promis, respondit
Clarimond, mais je ne m'en puis
encore aquiter, pource que j'ay
quelque affaires avec ma mere
qui m'en destournent ; il faut
chasser tous ces soins avant que
d'estre berger avec vous. Vous avez
raison, repliqua Lysis, et en
attendant, cét honneste homme
que voicy me tiendra compagnie.
Il est galand ; faites-le parler
pour le connoistre.
En disant cecy il monstra Carmelin
à Clarimond, qui luy dit
aussi tost, vous estes donc maintenant
compagnon de ce brave
berger. La vertu se fait bien tost
des compagnons, respondit Carmelin ;
comme la pierre panthaura,
disent Pline et Du Vair, amene
à soy tout ce qui en aproche ;
aussi la vertu tire à soy tout
le monde. Comment ? Il allegue,
dit Clarimond ; vous voyez, dit
Lysis, il est le principal disciple de
l'autheur de l'abregé des longues
estudes. Je ne m'esbahy
donc pas s'il est docte, reprit
Clarimond, il ne sort que d'excellens
personnages de l'eschole
d'un tel philosophe.
Cela estant dit Clarimond fit
aprester à souper, voyant bien
qu'il luy faloit traiter ces deux
nouveaux hostes malgré la chicheté
de sa mere. Comme ils furent
à table Carmelin estalla le
plus beau de son sçavoir, et discourut
sur la temperance. Il estoit
aysé à connoistre à tout le monde
excepté à Lysis, qu'il parloit
comme un perroquet, et qu'il sçavoit
par coeur des choses qu'il
n'entendoit pas : car il prononçoit
mal les mots, ne s'arrestoit
point au bout d'une periode, et
ne haulsoit ny ne baissoit sa voix.
Lysis luy proposant ce qu'il faloit
faire pour estre berger, luy
dit qu'il devoit en premier lieu
choisir un beau nom, et quitter
celuy de Carmelin qui n'estoit
pas convenable à un
homme de leur qualité, et qu'il
le vouloit apeller Corydon, Tyrcis,
ou Melibee : mais Carmelin
dit que son pere et tous ses
ayeux avoient esté apellez comme
luy, et qu'il n'avoit garde de leur
faire ce tort de changer leur nom.
Au moins faut il deguiser le vostre
à quelque prix que ce soit, dit
Lysis, et en faisant un diminutif
je vous apelleray Carmelinet, ou
Carmelinthe, ou Carmelindor :
ces mots sentent leur roman à
pleine bouche. Quand j'ay dit
quelque chose je m'opiniastre à
l'observer, repartit Carmelin.
Bien donc, puis que vous estes invincible, gardez vostre premier
nom, reprit Lysis, je sçay desja
ce qu'il faudra faire : pour donner
l'etymologie de ce nom de
Carmelin : je diray qu'il se dit comme
des carmes esleus ou des carmes
limez, et que c'est que vous
faites bien des carmes et des vers,
ou que vous avez grande envie
d'en faire. Comme cecy fut ordonné,
Lysis s'estant mis à regarder le visage
de Carmelin et tout le reste
de sa personne, y trouva encore
beaucoup à reprendre. Il vous
faudra bien changer de mine
pour estre berger avec moy, luy
dit-il, vous estes salle comme le valet
d'un pedant. Vos cheveux sont
aussi gras que s'ils estoient lavez
avec de l'huyle d'olive. Vostre
barbe est si mal accommodee
qu'il semble que l'on n'y ayt jamais
touché avec le rasoir, ny avec
le ciseau, et que l'on ne l'ait
faite qu'avec un bouchon de paille
allumé, ainsi que celle de Denys
le tyran. Je voy aussi sur vos
moustaches de petites perles qui
tombent de vostre nez, comme
une rosee. Il faudra oster tout ce
poil où s'arrestent les immondices
de l'egoust de vostre cerveau.
Ne voyez vous pas que j'ay le
menton aussi raz que celuy d'un
empereur romain ? Pourquoy
voudriez vous laisser croistre une
barbe si longue ? Seroit-ce pour
vous servir de bavette, de peur de
gaster vostre fraise en mangeant
du potage ? Il faudra bien user aussi
de savonnettes pour blanchir
vos mains, qui sont plus terreuses
que si à faute de soc elles vous avoient
servy à labourer tout un
arpent de terre ; et il ne faudra
pas non plus oublier à rogner
vos ongles qui sont de couleur
d'ardoise par le bout, et deviennent
si grands qu'ils serviroient
bien à faire des cornes de lanterne,
ou des chaussepiez. Cette reprimande
fit taire Carmelin
pour un peu de temps, mais enfin
il avalla sa honte avec un verre
de vin, et promit qu'il se rendroit
aussi propre qu'un fiancé
de village.
Clarimond envoya un valet
vers Anselme luy dire qu'il ne se
mist point en peine de Lysis, et
puis il commanda que l'on preparast
une chambre pour luy et Carmelin.
S'estans entretenus quelque
temps apres soupé ils se coucherent
tous trois. Le lendemain
Lysis ne voulant plus differer d'estre
berger tout à bon, en parla à
Carmelin, et voyant qu'il se rendoit
plus propre à servir qu'à estre
son compagnon, à cause qu'il
estoit fort pauvre, il se resolut de
le prendre à son service, sans luy
rien commander toutefois que
de facile et d'honneste. Il luy donna
donc de l'argent, et luy dit
qu'il s'en allast luy acheter des
moutons en quelque marché ; et
qu'il n'oubliast pas aussi à faire
raser sa barbe, et gauffrer ses cheveux.
Dés qu'il fut party Clarimond
vint entretenir le berger
sur ses amours, et luy demanda
s'il n'avoit point encore receu
quelque faveur signalee de Charite.
Il luy respondit que son
grand respect l'en avoit empesché.
Sçachez, amant, reprit Clarimond,
que la fortune favorise les hardis, voire les temeraires. Mesprisez
la resistance de vostre maistresse :
les filles ne s'enfuyent de
nous que pour estre suivies et pour
estre atteintes. Elles ne combattent
que pour estre vaincuës, et
sont bien aises de n'estre pas les
plus fortes. Que si vos levres peuvent
toucher les leurs, ne vous
contentez point de cela, car qui
à obtenu le baiser, et ne passe
point plus outre, se monstre indigne
du bien qu'il vient de recevoir.
Vous m'amenerez l'exemple
de beaucoup de chastes bergers,
mais ce ne sont que des
niais tous tant qu'ils sont. Il y en a
bien d'autres qu'eux qui sont
plus louables, lesquels ont fait
franchir le sault à leurs maistresses.
Un certain plaisir inconnû vint
alors chatoüiller Lysis, et pour se
donner quelque satisfaction en
amour, il se proposoit de suivre
le conseil de Clarimond, et de
tascher de parvenir à la jouissance.
Estant en cette pensee, il s'en
alla promener luy seul aux environs
du chasteau. Il y avoit desja
passé une demie heure, lors qu'il
vid deux femmes sur le grand
chemin, lesquelles s'aprochoient
de luy petit à petit. Enfin il reconnut
que c'estoit la jardiniere d'Oronte
et la belle Charite. Il se cacha
derriere une haye pour n'estre
point veu, et comme elles
passerent par là, Charite dit à l'autre,
je ne sçaurois plus marcher si
je ne me repose ; il nous faut asseoir
icy. Elles se misrent à l'instant
sur l'herbe, et Lysis prenant de la
hardiesse autant qu'il luy en faloit,
les vint aborder. Elles luy aprirent
qu'elles alloient en pelerinage
à Sainct Fiacre, et luy aussi tost
changeant de discours se mit à
donner des loüanges à la beauté
de Charite qui s'estoit augmentee
par la chaleur qu'elle avoit
euë en cheminant. La jardiniere
qui n'entendoit rien à tout cecy, se
leva de sa place, et dit à sa compagne
qu'elle s'en alloit tousjours
devant au petit pas, et qu'elle ne
pouvoit demeurer assise. Le berger
se voyant seul avec sa maistresse,
voulut pratiquer l'art d'aymer
que luy avoit enseigné Clarimond,
et prenant premierement
la belle main qui luy avoit ravy
le coeur, il la voulut baiser.
Charite la retira incontinent, de
sorte qu'il fut contraint de luy
dire, ma belle si vous ne voulez
que je baise à nû cette larronnesse
de mon coeur, je tireray la manche
de vostre chemise, et la mettray
par dessus, afin de la baiser
ainsi. Ne le permettrez vous pas.
L'on baise bien les reliques au
travers d'une vitre.
Ayant dit cecy il fit tant d'efforts
qu'il baisa cette main toute
nuë, et croyant à l'heure qu'il faloit
essayer de remporter encore
quelque avantage sur sa douce
ennemie, il luy dit avec des yeux
mourans, et un geste amoureux,
ha Charite, maintenant que
nous voicy seuls, à qui tient-il
que nous n'imitions Daphnis et
Cloé, et que nous ne nous despoüillions
tous nuds comme ils
faisoient, pour nous baigner ensemble
dans la fontaine qui est
proche d'icy ? Elle à tant d'ombrage que le soleil qui espie toute
chose, ne nous y descouvrira
point. Il faut que je me couche
sur ton sein, puis que tu
és mon autel, et que je suis
la victime qui doit estre estenduë
dessus ? Ne veux-tu pas permettre
que dans ta moictié ma
moictié je recolle ? N'y a t'il pas
moyen que nous facions ensemble
l'androgine ?
Il n'eut pas si tost lasché ces paroles
que sa maistresse entendit
bien ce qu'il vouloit dire : car c'est
une maxime qu'une fille ne sçauroit
estre si sotte qu'elle ne comprenne
bien cela en quelques
termes que l'on luy en parle.
Charite se leva donc, et en s'enfuyant,
luy dit, ne te soucie impudent,
asseure toy que je le diray
a madame ; tu viens interrompre
mes devotions par tes follies.
Si tu penses venir chez nous desormais,
tu trouveras visage de
bois. Lysis se relevant, s'escria alors,
ô pucelle plus tendre que le
bouton vermeil, tu me fuis plus
viste qu'un fan la dent fiere d'une
ourse. Je ne cours pas apres toy
comme un loup pour te manger.
Je ne suis ny myrmidon ny dolope
soudart. Helas ! Aten moy
pour m'entendre, ou bien enten
moy pour m'atendre. Tu fuys
comme un aspic à qui l'on à marché
sur la queuë. Nonobstant
cette complainte elle ne laissa
pas d'aller, et il fut si surpris qu'il
n'osa courir apres elle demeurant
immobile comme une statuë.
ô combien de fois il maudit
les conseils de Clarimond, qui
ne luy avoient fait aquerir autre
chose que la disgrace de sa Charite !
ô qu'il eust bien voulu ne luy
avoir rien dit, et avoir esté aussi
muet tout ce jour là que les poissons
de la riviere de Morin, qui
cesse maintenant d'estre celle de
Lignon. ô qu'il eust bien desiré
avoir esté aussi entrepris de ses
membres qu'un paralitique devant
sa maistresse, afin de ne luy
faire aucune violence ! Mais ce qui
estoit fait ne se pouvant revoquer,
tout son recours fut aux
souspirs et aux larmes.
L'heure du disné se passa à resver
ainsi, de sorte que Clarimond s'estonnant
de ce qu'il ne revenoit
point, s'en alla le chercher. L'ayant
trouvé pleurant au pied d'un
arbre, ce berger luy dit, ha ! Clarimond,
ne t'estonne point si je
pleure, c'est que je veux arrouser
cét orme, et le faire croistre en eschange
de l'ombrage qu'il a donné
à Charite, quand elle s'est tantost
assise dessous : mais helas ! Si
tu veux sçavoir un autre suject
de mes pleurs, c'est que j'ay offencé
cette belle, voulant pratiquer
ta doctrine. Vous n'y avez pas
possible esté de bonne sorte, repartit
Clarimond, et vous avez
tout gasté le mystere. Comment
est-ce que j'aurois failly ? Reprit Lysis,
veu que je ne luy ay dit aucun
mot, que je ne luy monstre dans
de tresbons autheurs. C'est donc
qu'elle n'a pas leu, dit Clarimond,
et qu'auparavant que de l'entretenir
ainsi, il la faloit faire lire elle mesme.
C'est le secret, repartit Lysis,
mais puis que vous estes cause de
mon mal, vous estes obligé de
m'en procurer le remede, et de faire ma paix avec elle. Je vous
supplie de luy remonstrer que si
je luy ay parlé de faire l'androgine,
je n'enten point de mal la dessous.
Ne sçait-on pas bien qu'autrefois
les hommes estoient doubles,
mais que pour les punir de
leurs mechancetez on les separa
en deux. C'est ce qui fait que l'on
desire tant de treuver sa moictié,
et de faire un animal parfait en se
joignant à elle. Or l'on se peut
joindre sans peché, comme par
les volontez et les desirs, et je puis
dire que c'est de la façon que je le
prenois. Que si Charite abhorre
ces accouplemens, qu'elle se garde
d'encourir le jugement de Jupiter.
Il a fait advertir les hommes
que s'ils retournent à l'offencer,
il separera encore chaque moictié
en deux. Puis qu'elle ne veut
point ouyr parler de se joindre,
les dieux pourroient bien la diviser
encore ainsi, et pensez vous qu'il la
feroit beau voir en deux parties,
n'ayant à chacune qu'un demy
nez, qu'une demy bouche, qu'un
oeil, qu'une oreille, qu'une fesse,
qu'une cuisse, et qu'un pied avec
lequel elle chemineroit en sautant
comme une puce, et se redressant
comme un bilboquet.
Ce seroit grand'pitié de la voir
en cét estat, reprit Clarimond, il
l'en faut advertir. Si vous vouliez
contenter vostre amour en jouissant
d'elle, il vous faudroit rassembler
ces deux parties : la peine
seroit excessive ; et puis si vous
deveniez jaloux, considerez quel
moyen il y auroit de garder une
telle femme. Cependant que
vous en auriez une moictié dans
vostre lict, l'autre seroit couchee
avec vostre voisin.
Apres ces doctes considerations,
Clarimond persuada si
bien au berger, que l'on pourroit
facilement adoucir la rigueur de
Charite, qu'il l'emmena en sa
maison où il mangea un morceau.
De là ils prirent le chemin du
chasteau d'Hircan pour se divertir,
et marcherent au petit pas en
parlant des miracles que faisoit
ce magicien. Quand ils furent
chez luy, il les mena promener
dedans son jardin où Lysis n'avoit
point esté encore. En le
voyant si beau comme il estoit, il
luy sembla que c'estoit la demeure
du printemps, de l'esté, et de
l'automne, parce qu'il y voyoit
des fleurs, et des fruicts à noyau,
et à pepin. Il crut qu'Hircan en avoit
chassé pour jamais l'hyver
par la force de ses charmes. Estant
dedans une allee fort large et fort
bien couverte elle luy plut tant,
qu'il s'escria en estendant les
bras, ha ! Belle allee, tu auras de
mes vers je te jure : tu merites
bien que je face ta description à
quelque heure de loisir. Il entra
apres dans un cabinet où l'on se
mettoit pour estre à la fraischeur.
Il y vid une fontaine si bien peinte
qu'il dit aux autres, n'aprochons
pas si pres, nous serons
moüillez, et comme il aperceut
un cheval fort bien tiré dedans
un paisage, il profera ce galimatias ;
voyez comme ce cheval
court, vous le perdrez Hircan ;
que ne l'attachez vous à un arbre ?
Il s'eschape à soy-mesme ;
il se laisse derriere soy. Pendant qu'il s'amusoit à cecy, Hircan
ayant tourné un petit robinet, fit
sortir de l'eau tout à bon du plancher
d'en bas par une infinité de trous.
ô merveille ! S'escria Lysis,
en s'enfuyant, je sçavois bien que
ce magicien avoit renversé l'ordre
de la nature. Au lieu qu'aux
autres endroits l'eau tombe du
ciel et va contre la terre, icy elle
sort de la terre, comme pour aller
menacer le ciel. N'est-ce
point que cette terre veut pleurer
à son tour, pour les maux que
je souffre ?
Il y avoit avec Hircan un de
ses cousins qui s'apelloit Fontenay,
lequel l'estoit venu voir. Il
s'esbahyssoit fort de ce que disoit
Lysis, n'ayant jamais rien ouy de
plus extravagant. Il tira à part un
valet de la maison, et luy demanda
s'il ne le connoissoit point. Il
luy respondit qu'il ne sçavoit autre
chose de luy, sinon que c'estoit
un homme qui estoit devenu
fou pour trop aymer Catherine
la servante de chambre de
Leonor. Il en fut encore plus estonné :
car il connoissoit cette
fille, et ne la trouvoit pas capable
de donner tant d'amour. Il
sçavoit bien qu'elle estoit blanche,
et qu'elle avoit les cheveux
un peu blonds, mais qu'aussi avoit
elle en recompense des traits
de visage assez desagreables, pour
estre estimee laide. N'estant
donc pas satisfait il parla de cecy
à Hircan, qui luy dit en peu de
mots la maladie de Lysis. Comme
il la sçeut il s'en alla aborder hardiment
le berger, et luy dit, je
vous supplie de pardonner à ma
curiosité, si je vous demande qui
vous estes. Vous voyant parler
d'une façon toute extraordinaire,
j'ay un desir extréme de l'aprendre.
Tous ceux à qui je m'en
suis informé ne m'en ont rien dit
qui me satisface. Je ne refusay jamais
à homme qui vive ce que tu
me demandes, dit le berger, scaches
que je suis Lysis, et cela te
suffise. Cela n'est pas assez ; reprit
Fontenay. Apren donc, repartit
le berger, que je suis l'amant
de la belle Charite. Tout cela
n'est rien, luy dit l'autre, de qu'elle
profession estes vous ? Que tu és
importun ! Dit Lysis. Ne voy-tu
pas que je suis berger ? Mon habit
ne le fait-il pas connoistre ?
Or afin que tu ne t'ataches point
aux mots, et que tu ne prennes
pas les choses au pied de la lettre,
je t'apren que je ne suis pas de ces
rustiques qui sont dans les champs :
je suis de ceux dont l'on escrit les
histoires dans les romans qui se
font aujourd'huy, et dont les comediens
representent les actions
sur leurs theatres. Ma foy nostre
maistre (dit Fontenay, qui ne
pouvoit rien celer de ce qu'il pensoit)
je pense que vous estes le
successeur de Dom Quixote De La
Manche, et que vous avez herité
de sa folie. Apres avoir esté chevalier
errant, il voulut estre berger,
mais il mourut sur ce dessein,
et je croy que vous voulez
estre berger au lieu de luy, et
que vous l'imitez en vos extravagances.
Vous avez menty,
s'escria Lysis, je ne fay rien que
de mon invention propre, je
n'imitay jamais celuy que vous dites, et si j'ay leu son histoire, ce
n'a esté qu'en passant. C'estoit un
fou, qui s'imaginoit qu'il estoit
l'amant de Dulcinee, sans jamais
l'avoir veuë, au lieu que j'ay
cét avantage d'entretenir tous
les jours Charite. Il n'entendoit
rien à chercher la souveraine felicité.
Ce n'est point dans les armes
qu'elle se rencontre : on
n'y reçoit que de la peine, et
l'esprit y devient brutal ; c'est à
garder les troupeaux qu'il y a du
profit et du contentement. Fontenay
voyant que ce berger entroit
en courroux, luy dit pour
l'irriter d'avantage. Tu me demens
infame, sçache que j'en
veux avoir la raison. Qui penses-tu
estre ? Tu és dans le mespris
de tout le monde. Cette Charite
pour qui tu souspire ne tient conte
de toy, et c'est pour moy qu'elle
a de la passion : tous les jours
elle me recherche, et neantmoins
je ne me laisse point aller à ses
apas ; car j'ay une infinité d'autres
plus belles maistresses.
Ce fut a ce coup que Lysis se
mit en colere tout a bon ; il s'en
alloit desja vers Fontenay pour le
fraper, mais Hircan le retint par
le bras, et le mena promener d'un
autre costé tandis que Clarimond
entretint son ennemy. Lysis demanda
à Hircan s'il n'avoit point
quelque miroir magique dans
lequel il pust voir s'il estoit vray
que ce Fontenay fust aymé de sa
bergere. Hircan luy respondit
qu'il avoit cassé le sien de despit
qu'il avoit eu d'y voir une de ses
maistresses entre les bras d'un de
ses rivaux, et qu'il n'avoit pas encore
eu le loisir d'en faire un autre,
mais qu'il pourroit bien sçavoir
ce qu'il desiroit par quelque
autre moyen ; et qu'au reste si
Fontenay l'offençoit en quelque
façon que ce fust, il luy en feroit
avoir la vengeance. La dessus il
luy monstra son petit bois, et
luy dit que tous les arbres qu'il y
voyoit avoient esté autrefois des
hommes qu'il avoit ainsi metamorphosez,
pource qu' ils avoient
fait tort à luy ou à ses amis intimes,
et que pour s'enrichir en un
moment, il ne trouvoit rien de
plus aisé que de se faire ainsi une
forest de tous ses ennemis, laquelle
estoit aussi tost preste a
couper. Lysis qui avoit leu depuis
peu les metamorphoses d'Ovide
où il y a des choses bien plus incroyables,
adjousta foy a cecy fort
facilement ; il se delibera d'estre
tousjours des amys d'Hircan, afin qu'il ne luy fist point de mal et
qu'il luy aydast à punir ceux qui
l'offençeroient.
Quelque temps apres Hircan
ayant mené la compagnie au logis
pour faire collation, Lysis ne
dit mot à Fontenay se contentant
de ne le point regarder. Synope se
treuva-là et comme elle estoit un
peu effrontee, elle s'en alla dire au
berger devant tout le monde, ha !
Coeur inhumain ne croiras tu jamais
les peines que je souffre
pour toy ? Ne voila t'il pas ce que
l'on void dans toutes les pastoralles ?
Dit Lysis : une fille ayme
tousjours celuy qui ne l'ayme
point. Dans Montemajor Selvage
cherche Alanio, Alanio cherche
Ismenie, Ismenie Montain, et Montain Selvage : ainsi Synope
me poursuit, et je poursuy Charite,
Charite demande Fontenay, et
Fontenay demande une autre
bergere, qui possible ayme un
berger qui n'ayme rien que Synope.
N'est-ce pas là une belle
rouë qui vaut bien celle de Pythagore ?
Nous courrons tous l'un
apres l'autre par les champs,
nous tenans par la queuë comme
les enfans quand ils jouent à
un certain petit jeu dont j'ay oublié
le nom. Charite dira ne va
pas si fort mon Fontenay, et Lysis
dira, arrestez vous ma Charite,
au moins que je meure devant
vous, et puis Synope ira apres qui
dira, laisse cette ingrate Lysis, demeure
aupres de celle qui ne vit
que pour toy. Je ne m'estonne
point de la diversité de toutes nos
affections, car il faut que tout
cela soit ainsi, et jamais l'on n'a
veu de bergeries, où cela n'ait
esté observé : mais aussi un jour
tout s'accordera, et par le pouvoir
de quelque dieu, chacun
aymera ce qu'il doit aymer, comme
il arrive à la fin de toute bonne
histoire, qui finit tousjours
par mariage.
Chacun admira en apparence
ces belles raisons, de sorte que
Lysis pensant avoir parlé tres a
propos fut fort satisfait. Neantmoins
apres avoir quité la maison
d'Hircan il eut quelques ressouvenirs
qui l'animerent contre
Fontenay. Sans cela il fust
retourné chez son magicien,
car la mere de Clarimond ne
luy plaisoit pas : mais de demeurer
où estoit son ennemy, il
ne s'y pouvoit resoudre. Clarimond
venant à luy parler de l'offence
qu'il avoit receuë, luy mit
encore davantage la vengeance
en l'esprit, tellement qu'il eut
bien de la peine à s'imaginer ce
qu'il pourroit faire. Il se faut battre,
dit Clarimond, il n'y a que tenir
a celà. Faites appeller Fontenay,
il est homme d'espee ; il se
treuvera sur le champ de bataille.
J'ay bien fueilleté les livres de
bergerie, repartit Lysis, mais jamais
je n'ay veu qu'aucun berger
se soit battu en duel. Que si quelqu'un
a pris les armes comme le
pere de Celadon, il n'a pas bien
fait et a contrevenu à nos ordonnances.
Je ne suis pas si ennemy
des loix que de les vouloir violer
comme luy, et ce n'est pas que je
manque de courage ; car pourveu que l'on se batte à coups de houlette,
je m'y foureray tout des premiers.
Si l'on veut aussi se servir de
fronde pour jetter des pierres, je
m'en ayderay bien : dés que j'estois
petit garçon c'estoit mon exercice.
Il n'y a rien qui nous convienne
mieux, et l'on sçait que
David ne se servit que d'une
fronde pour tuer Goliath. C'est
un des premiers bergers du monde,
il le faut imiter en toute chose.
Il faudra donc faire sçavoir à
Fontenay, reprit Clarimond, que
vous desirez vous battre à coups
de fronde contre luy. Ne soyons
pas si pressez, dit Lysis, possible
me viendra-t'il demander pardon
de m'avoir offencé.
Avec de semblables discours
ils arriverent au chasteau de Clarimond
où ils trouverent Carmelin de retour. Ce fut bien contre
l'attente de Clarimond, car il
s'imaginoit que cet homme inconnu
ayant l'argent de Lysis,
s'en iroit si loin que l'on ne le
verroit plus, au lieu de luy amener
des moutons, et il y en a
beaucoup qui en eussent faict
ainsi. Neantmoins il n'avoit pas
manqué a ce qu'il avoit promis :
car il se figuroit qu'il ne luy pouvoit
arriver de meilleure fortune
que de servir le nouveau maistre
qu'il avoit rencontré, estant pair
et compagnon avec luy. Il se
voyoit logé dans un chasteau au
lieu qu'il n'avoit apris d'estre que
dessous une cabanne, et sur tout
ce luy estoit une chose fort agreable
de manger à la table d'un
gentilhomme veu qu'il n'avoit
accoustumé de prendre son repas
que dans de miserables cabarets.
Qui plus est, il avoit autrefois
ouy lire quelques pages des delices
de la vie pastorale, dont les
charmes le captivoient tout a
fait. Il avoit donc esté au marché
d'une petite ville ou il avoit acheté
une douzaine de moutons plus
qu'ils ne valoient, car il ne s'y cognoissoit
guere ; il avoit aussi
changé un habit noir qu'il avoit
auparavant en un gris, et avoit
fait faire sa barbe. Lysis le trouva
fort mignon et fort rembelly
encore qu'il ne fust pas tout razé,
et qu'il eust de longues
moustaches : car il disoit qu'il
se pourroit bien faire oster ce
poil lors qu'il luy prendroit fantaisie
de se deguiser en fille
pour aller voir son amante.
Pour le troupeau encore qu'il
fust mal en point, si est-ce qu'il ne
laissoit pas de s'en contenter,
ayant si haste d'en avoir un qu'il
vouloit prendre le premier qui se
presentoit ; et puis il disoit qu'il
auroit de la gloire à le nourrir,
pource que de maigre qu'il estoit
il le rendroit fort gras.
Apres avoir soupé il se mit a
considerer que la mere de Clarimond
ne luy faisoit point bonne
mine ; comme de fait la bonne
dame n'estoit pas bien aise de
voir un fou à sa table, elle qui ne
parloit que de devotion. Il songea
qu'il faloit chercher logis ailleurs,
et loüer quelque petite cabanne
pour luy et Carmelin. En
suite de cela il eut encore beaucoup
d'autres desseins qu'il faloit
executer promptement, de sorte
qu'il appella son valet, et luy dit,
mets nostre troupeau à l'estable
s'il n'y est ; aporte moy ma
guytarre ; donne moy une plume,
de l'ancre, et du papier ; cherche
moy une maison ; apren comment se
porte Charite ; recommande moy
au magicien et à sa nayade ; dy a
Anselme et à Montenor que je
ne suis plus leur amy. Tu n'es
point vigilant : il te faut tout dire.
Carmelin se depita d'ouyr cecy :
et commença de se plaindre sur
la promptitude d'un tel maistre
dont il luy estoit impossible d'executer
tous les commandemens
ny mesme de les entendre. Mais
Lysis luy fit des excuses luy remonstrant
que parmy sa resverie
il avoit dit tout ce qui luy estoit
venu à la pensee. Il ne demanda
plus que sa guytarre que l'on luy
avoit esté querir chez Montenor. Clarimond l'ayant un peu entendu
jouër de cet instrument,
luy dit qu'à la verite l'harmonie
qu'il produisoit estoit ravissante,
mais que quand l'on descrivoit
ses passions soit en prose ou en
vers, on estoit tout autrement
soulagé. Il confessa cecy, et quitant
la guytarre demanda une
plume et de l'ancre pour escrire
une lettre à Charite. C'estoit une
chose qu'il faloit necessairement
qu'il fist pour sçavoir comment il
estoit aupres d'elle, et si elle luy
vouloit du mal. Il veilla toute la
nuict pour composer ce bel ouvrage
et ne fit autre chose qu'escrire
et effacer mille resveries,
mais enfin il fit sa lettre a demeurer,
et encore que le jour ne fust
pas venu, il s'en alla resveiller
Clarimond pour la luy communiquer,
car il n'estoit plus si scrupuleux
qu'il estoit quand il fit la
premiere laquelle il ne voulut pas
monstrer à Anselme. Celle-cy
contenoit ces mesmes mots.
Poulet de Lysis à la belle Charite.
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
vostre fidelle berger. Lysis.
Le berger estoit tout ravy en
lisant cecy : il juroit qu'il s'estoit
surpassé soy-mesme en cette lettre,
et Clarimond le luy avoüa,
considerant qu'elle estoit pleine
d'une certaine gentillesse qui n'estoit
pas commune. En effect il
disoit la verité, et c'estoit que Lysis
avoit souvent de bons intervalles,
pendant lesquels il luy venoit
tant de diverses choses à la
fantaisie, qu'il ne se pouvoit que
par hasard il n'y en eust quelques
unes de bonnes. Il avoit alors assez
bien rencontré, et faisoit cognoistre
pourquoy l'on appelle
une lettre d'amour un poulet, ce
que plusieurs ne sçavent pas,
bien qu'ils usent de ce mot.
Clarimond luy ayant donc loüé son
invention, il eut tant d'impatience
qu'il cacheta vistement sa lettre,
et appella Carmelin pour la
porter à Charite. Il estoit encore
couché, tellement que Lysis le
cria bien pour le faire lever. Ha !
Paresseux, luy disoit-il, veux tu ensevelir ton corps et ton esprit, dans
la plume ? Ne voy tu pas que le
soleil commence à jetter ses rayons
premierement sur les voutes du
ciel, puis sur le front des costaux,
et qu'il viendra bien tost toucher
les plus basses herbes. Desja les
laboureurs se retirent de dessus
le sein de leurs femmes où ils reposoient
leur teste comme sur un
oreiller, et desja les oyseaux salüent
la venuë du jour par leur
ramage.
Carmelin s'estant levé vid que
de vray le jour commençoit
à poindre et Lysis luy donna sa
lettre, luy commandant de la
porter à sa maistresse. Frottant alors
ses yeux qui n'estoient encore
qu'a demy ouvers il le suplia
de luy dire donc comment cette
dame estoit faite et en quel lieu
il la trouveroit. Tu la connoistras,
lors que tu verras sa bouche vermeille,
respondit Lysis, c'est un
soleil qui est veu de tout le monde,
et qui ne souffre jamais d'eclypse.
Si c'est au soleil que vous
escrivez, reprit Carmelin, foy
d'homme de bien, vous pouvez
bien chercher qui porte vostre
lettre, je ne sçaurois voler si haut :
il faut que quelque oyseau de
proye soit vostre messager. Tu ne
l'entens pas, ou tu feins de ne le pas
entendre, repliqua Lysis, je te parle
de la bergere Charite qui demeure
au chasteau d'Oronte : on
t'enseignera bien le chemin.
Clarimond oyant ce discours
de son lict appella Lysis, et luy dit
qu'il avoit tort d'envoyer ainsi
Carmelin porter un poulet à sa
maistresse, et que l'on le pourroit
battre s'il y estoit rencontré. Je
trouveray bien du remede à cecy ;
repartit Lysis, j'ay leu il y a
quelque temps ; un livre qui s'appelle
le temple de Venus ; j'y ay
veu de beaux secrets pour faire
tenir secrettement des lettres,
et entre autres il y en a un d'un
pigeon privé qui servoit de messager.
Je ne veux pas faire la mesme
chose : ce seroit trop m'abaisser
que d'imiter quelqu'un : mais
je treuve en biaisant un autre
dessein sur cettuy-cy. Les poules
de la basse cour d'Oronte sortent
quelquefois dans la ruë ; je leur
feray attacher mon poulet au pied,
et elles l'emporteront dans la
maison où Charite le prendra.
Cette invention est excellente, dit
Clarimond, mais il faudroit que
Charite en fust avertie, et notez
que si vous treuvez le moyen de
luy en faire parler, vous treuverez
aussi le moyen de luy faire
donner vostre lettre sans avoir
recours à cet artifice, si bien qu'il
n'est point à propos pour maintenant.
Ha ! Que je sçay bien un
autre secret. J'ay ouy dire que vostre
bergere est un peu friande :
quand elle est à Paris elle ne sçauroit
se passer de manger des petits
pastez ; lors qu'elle en va querir
il faudroit prier le patissier de
mettre vostre poulet dans l'un de
ceux qu'il luy donneroit. Nous
ne sommes plus icy à la ville, reprit
Lysis, et je croy qu'elle a perdu
sa coustume ; et puis ce ne sont
pas de tels poulets que les miens
que l'on met en paste. Vous avez
raison, mon maistre, dit Carmelin,
et puis elle pourroit avoir si faim qu'elle avalleroit la crouste,
la chair, et le papier en une bouchee :
car je pense que c'est un
bon manger qu'une lettre d'amour,
pourveu que la saulse au
verjus n'y soit point espargnee. Je
donne mon ame à l'amour, (dit
Lysis qui vouloit jurer à la mode
nouvelle) si ce n'est icy un drosle
qui est universel. Tu as donc l'esprit
comique ? Carmelin ; j'en suis
bien d'avis ; cela me fera passer le
temps avec moins d'ennuy : mais
escoute, espargne tousjours ma
maistresse en tes railleries autant
qu'une divinité. Cela vaut fait,
dit Carmelin, et pour vostre lettre
sans vous rompre la teste à
philosopher sur vos beaux secrets,
croyez que j'en trouveray
bien d'autres pour la faire tenir
à Madame Charite. Je seray un
maistre ingenieux en cette affaire :
mais il faut que vous m'asseuriez
que c'est une fille d'honneur
à qui je m'adresseray, et que vous
ne la recherchez que pour l'espouser
en face de saincte eglise,
autrement je ne le ferois pas : car
je suis homme qui conserve sa reputation
aussi cherement que la
prunelle de ses yeux. Je vous respon
de cela pour vostre maistre,
dit Clarimond, ce n'est pas un
maquerellage que l'on vous donne
à faire, c'est une honneste commission.
Il ne couste rien a appeller
les choses par noms honnorables :
faites seulement vostre devoir,
puis que vous estes si subtil.
Lysis et Carmelin quiterent alors
Clarimond ; car nostre berger
vouloit aller mettre son valet
en son chemin. Il fit sortir son
troupeau de l'estable, mais n'ayant
point de houlette il se trouva
bien empesché. Il ne vouloit
pas envoyer querir la sienne chez
Montenor, et pour s'en passer il
s'avisa d'une belle invention.
Il trouva un long baston peinturé,
dont il se voulut servir, et ayant
pris une carte il l'attacha au bout
avecque du fil. Il arriva par hasard
que c'estoit une reyne de
coeur, ce qui le resjouyt merveilleusement.
Il ne cessoit de dire
qu'elle avoit fort bonne grace en
ce lieu là, et qu'elle le faisoit ressouvenir
de sa bergere qui estoit
veritablement la reyne de son
coeur et de son desir. Ayant fait
cette belle houlette il sortit du
chasteau de Clarimond, et trouvant
un paysan nommé Bertrand
à la porte d'une petite maison qui
luy apartenoit, il luy demanda s'il
le pouroit bien loger, luy, son valet,
et ses moutons. Le paysan respondit
qu'ouy, et il luy monstra
ce qu'il avoit de logis dont il se
contenta, et fit marché avec luy
à un quart d'escu par semaine, luy
promettant que pour ce qui estoit
du pain et des fruicts qu'il prendroit
chez luy, il les payeroit chaque
jour. Cecy estant arresté, Lysis
monstra à Carmelin par où il
devoit aller chez Oronte, et ayant
prié l'amour de luy estre favorable,
il luy donna congé de partir. Il
monta sur une petite butte d'où
il le regarda tant qu'il le put voir :
mais en fin l'ayant perdu de veuë
il eust quelque crainte qu'il n'accomplist
pas bien son dessein. Il se
mit à songer que l'on n'appelloit
point Charite autrement que Catherine Du Verger, et il eust
quelque remords de conscience
de n'avoir point apris son vray
nom à son valet, afin qu'il ne
manquast point à la rencontrer.
Toutefois il ne se pouvoit repentir
de ce qu'il avoit fait, quand il
se representoit qu'il s'estoit obligé
par un serment fait à l'amour
de n'appeller plus cette belle autrement
que par ce nom incomparable
de Charite, et puis tombant
à la fin dans le fons de sa follie,
il s'imagina que veritablement
elle s'appelloit ainsi, et que
c'estoit une chose connuë de tout
le monde. Comme son esprit fut en
repos de ce costé là, il eut de bien
douces pensees, se figurant que
sans doute Charite recevroit sa
lettre, et que les mots qu'il avoit
escrits seroient si heureux que
d'estre l'object de sa veüe et le sujet
de sa parole.
Cependant son troupeau paissoit
ou il trouvoit dequoy, et un
gros chien qui cherchoit maistre
se trouva là tout à propos pour le
garder. Lysis sortant de chez Clarimond
avoit garny sa pannetiere
d'un gros quignon de pain qu'il
avoit pris dans la huche, sans que
les valets le vissent. Il en jetta un
morceau au chien, et luy ayant
baisé le museau, et craché dedans
la gueule, il fit bien tost cognoissance
avec luy. Ils estoient desja
si bons amys que le berger le
voyant tout a fait rangé à son service,
creut qu'il ne devoit plus avoir
de soin que de luy donner
un nom qui fust digne du chien
et du maistre. Il banda tout son
esprit à cecy, et considerant qu'il
luy en faloit bailler un suivant ses
qualitez, il ne sçavoit s'il le devoit
apeller fidelle, ou courageux,
ou vigilant. Mais tous ces mots
communs ne quadrans pas bien avec
son humeur, il en inventa un
tres-excellent à force d'y mediter.
Ce chien estoit blanc par tout, excepté
par le museau qui avoit le
poil roux. Cela se raportoit à l'or
à son avis, si bien qu'il le voulut
appeller musidore, comme qui
eust dit museau d'or ou museau
doré. Je vous laisse à penser combien
il estoit glorieux pour cette
belle rencontre : car il se souvenoit
d'avoir veu dans quelques
romans ce nom de musidore,
qui outre la signification qu'il
luy donnoit, veut dire en grec, un
don des muses. Cela fit qu'il se jugea
capable de baptiser autant de
personnes qu'il en pourroit tenir
dans les campagnes de la Beausse,
et se trouvant si heureux a treuver
des noms, il jugea qu'il en devoit
bailler à toutes les pieces de
son equipage. Il disoit en soy-mesme
que puis que les chevaliers
errans, qu'il estimoit des
fous et des enragez, donnoient
bien des noms à leurs chevaux et
à leurs espees, les bergers qui
estoient plus loüables qu'eux, ne
devoient pas estre privez de cét
honneur d'en donner aussi à leur
chien, à leur houlette, et à leur
pannetiere. On n'est pas asseuré
si le baston de sa houlette estoit
celuy d'une confrairie de village,
ou s'il avoit servy de thyrse à un
certain ballet qu'avoit dansé Clarimond,
tant y a qu'il estoit peint
en verd, et doré en quelques endroits, tellement que Lysis avoit
envie d'apeller cette houlette
doriverte, ou verdoree, et tous
ces deux noms là luy semblans
tresbeaux, il avoit bien de la peine
à juger lequel il devoit retenir.
En attendant qu'il en eust resolu
il estoit quasi d'avis de prendre
tous les deux, et en pensant à
cecy, il s'en alloit tousjours chassant
ses moutons devant soy. Il y
en eut un qui entra dans une vigne ;
les autres y allerent apres, et
le chien aussi qui se mit à manger
des raisins. Le berger mesme ne
se pût abstenir d'en cueillir pour
son desjeuné, mais comme il grapilloit
d'un costé et d'autre, ne
songeant presque plus à ce qu'il
faisoit, tant il avoit l'esprit occupé
à ses noms, un gros rustre de paysan,
ayant une halebarde à la
main le vint prendre au collet, et
luy dit venez en prison tout à cette
heure ; vous payerez l'amende :
n'y a t'il qu'a manger le bien des
pauvres gens ? Lysis fit tous ses
efforts pour se retirer de ses
mains, mais il se treuva là incontinent
deux autres villageois qui
le prirent aussi, de sorte qu'il ne
pût resister davantage. Qu'est-ce
cy ? Il a aussi mené ses bestes dedans
cette vigne (ce dit l'un voyant
les moutons et le chien) elles serviront
pour nous desdommager.
Cettuy cy voyant qu'il y en avoit
assez de deux pour tenir Lysis, le
laissa à ses compagnons, et conduisit
le troupeau apres eux.
Pour le chien il les suivit tousjours
aboyant contre ceux qui tenoient
son maistre. Au moins
menez moy sans scandale, dit le
berger, ne me tenez plus, j'iray
de bon gré, pourveu que vous
m'apreniez en quel lieu vous
voulez que j'aille au giste, puis
que vous me faites courir si fort.
Ne voyez vous pas que je suis un
messier ? (respondit celuy qui avoit
une hallebarde) si nous ne
rencontrons nostre juge pour ordonner
ce qui sera fait de vous,
nous vous mettrons en prison en
attendant qu'il soit venu. Pren
bien garde à ce que tu fais. Sire
messier, repliqua Lysis, je ne sçay
pas à quel juge tu me meines,
mais apren que je n'en connoy
point d'autre que Pan en ce qui
est du fait de bergerie. Je ne seray
point jugé par les hommes non
plus que par les femmes, des
mains desquelles j'eschapay quand
j'estois Amarylle. Il n'y a que les
dieux qui soient au dessus de
moy : car dés que j'estois à Sainct
Clou, je fus moy-mesme le juge
d'Anselme et de Genevre. Au reste
quant à la prison, helas ! Où
en pourras-tu treuver une plus estroite
pour me mettre, que celle
où je suis desja pour la belle Charite ?
Toutefois allons librement
voir ce que l'on nous voudra
dire.
Apres cecy il chemina sans resistance
avec les paysans, et comme
les villages sont fort proches
l'un de l'autre en Brie, dés qu'ils
eurent fait un quart de lieuë ils arriverent
à quelques maisons
champestres, de l'une desquelles
il sortit un praticien qui avoit
une barbe de bouc, et un nez de
coq d'inde, des chausses blanches
un pourpoint de serge noire, et un chapeau hors d'escalade. Il
estoit juge dudit lieu, pour Hircan
qui en estoit seigneur, et y avoit
haute, basse, et moyenne justice.
Le messier l'ayant aperceu luy
alla dire comme il avoit trouvé
Lysis en degast dedans les vignes,
et le berger prit aussi tost la parole.
Ne sommes nous pas au second
âge d'or ? Luy dit-il, ne faut-il
pas que tous les fruicts de la
terre soient communs, et puis entre
bergers comme nous, doit-on
avoir égard à des loix qui ne sont
faites que contre les estrangers ?
Le juge ne comprenoit point
tout cecy, et estoit prest à le condamner
rigoureusement, lors
qu'Hircan allant à la chasse passa
par là. Lysis l'ayant aperceu tressaillit
de joye, et crut que la meute
de chiens qui estoit autour de
luy, estoit une troupe de demons
qui l'assistoient. Delivre moy
de ces corsaires, luy dit il,
quand j'estois fille une femme
me jugea, et maintenant que je
suis garçon un homme me veut
juger ; tout cecy est au prejudice
de l'amour qui est roy de mon
ame, et de Pan qui est roy de
mon corps et de mes biens. Hircan
voyant que Lysis estoit fort
en peine, commanda à tous ceux
qui estoient là de le laisser en liberté.
Ils dirent qu'il avoit mangé
leurs raisins, mais Hircan leur
ayant respondu que c'estoit peu
de chose, ils furent contraints
d'obeyr à leur seigneur. Lysis
ayant alors ses moutons en sa disposition,
rapella son chien qui
luy vint faire feste, et se voyant
en estat de s'en retourner aux
champs, il prit congé de son magicien,
qui l'avoit delivré si à propos
pour la seconde fois, et avoit
receu un contentement nompareil
de le treuver en cét estat.
Tandis qu'il menoit paistre
son troupeau d'un costé et d'autre,
Carmelin estoit arrivé vers
le chasteau d'Oronte, et demandoit
des nouvelles de la bergere
Charite à tous ceux qu'il rencontroit.
On ne luy en pouvoit rien
aprendre, et l'on luy disoit seulement,
qu'Oronte avoit bien eu
autrefois un berger, mais qu'il
n'avoit ny femme ny fille. Cecy
l'estonna fort, tellement qu'il
ne sçavoit plus à qui s'en informer.
En cheminant tousjours il
arriva pres du bois d'Hircan où
Synope se promenoit avec une
autre fille. Quand elle le vid elle
luy demanda ou il alloit, et à qui
il estoit. Je suis au berger Lysis,
respondit-il, et je pense que c'est
à vous que j'ay affaire. Je m'imagine
que vous estes la bergere
Charite : car vous avez un beau
pignoir et un beau tablier blanc.
Synope ayant bien envie de sçavoir
ce que Lysis envoyoit dire à
sa maistresse, se resolut de tromper
cét homme, et luy ayant avoüé que
c'estoit elle veritablement
qui s'apelloit Charite, elle
le tira à part, pour sçavoir quel
message il avoit à luy faire. Il luy
donna librement sa lettre, laquelle
elle n'eut pas si tost leuë,
que pour mettre Lysis au desespoir,
elle dit à Carmelin, retourne
vers ton maistre, et luy apren
ce qu'il ne desire pas sçavoir ; c'est que ma colere ne peut avoir
de fin. Qu'il n'espere point
de faveurs de moy ; il ne merite
que des desdains. Pour le poulet
dont il me parle je n'en ay que
faire s'il n'est bon à mettre en fricassee.
En disant cecy elle tourna le
dos à Carmelin qui souhaitoit
de ne l'avoir point rencontree,
et eust mieux aymé ne point raporter de nouvelles
à son maistre, que de luy en dire de si
mauvaises. Neantmoins il s'en retourna
au petit pas, et l'ayant treuvé
il luy raconta naïfvement tout ce
que la bergere luy avoit dit.
Quelle eloquence seroit capable
d'exprimer la tristesse de Lysis
qui n'eut point de bornes :
mais qu'est il besoin d'en parler,
puis que nous ne sçaurions
mieux declarer que par le silence
un ennuy qui le contraignit fort
long-temps de se taire, se couchant
par terre comme un homme
à demy mort ? Enfin il se releva,
et voyant que Carmelin alloit
d'un costé et d'autre, il luy demanda
ce qu'il cherchoit. Je
cherchois une fontaine pour y
puiser de l'eau, et vous la venir
jetter sur le visage, afin de vous
faire revenir de vostre pamoison,
respondit Carmelin. Helas !
S'escria Lysis, pourquoy en
cherches tu si loin ? Ne voy-tu pas
qu'il y en a desja tant qui coule
sur mes jouës. Regarde ces pleurs
qui me baignent le visage ; ils
m'ont tiré de mon evanouyssement,
mais ce n'a esté que pour
me donner le moyen de me
plaindre. Ha ! Regrets, tristesses, desespoirs,
rages, supplices, gesnes,
inquietudes, enfermez vous pour
jamais dans mon esprit, mais perdez
en les clefs, et n'en sortez
plus. Vous petit troupeau, mais
agreable, helas ! Que vous ne m'avez
guere fait compagnie. Comment
vous puis je garder, puis que
je m'en vay me perdre ? Ha ! Que
vous pouvez bien vous garder
vous mesme, si Carmelin et Musidore
ne vous prennent sous
leur conduite.
Carmelin s'efforça alors de le
consoler, mais voyant qu'il y perdoit
ses peines, il le voulut remener
chez Clarimond, pour voir si
ce gentilhomme luy pourroit
mieux oster son ennuy : mais Lysis
luy dit qu'encore qu'il vist que
le jour s'en alloit finir, il ne vouloit
bouger de là, et qu'il attendroit
patiemment ce que les
dieux ordonneroient de luy.
Carmelin voyant son obstination
s'en alla mettre son troupeau
en une estable chez le villageois,
où ils avoient voulu se loger,
et raporta un gros morceau
de pain, et un quartier de fromage
à son maistre, pour luy faire
reprendre ses forces. Lysis ne voulut
point manger, et le supplia au
nom de ce qu'il aymoit le mieux
au monde, de se retirer pour jusqu'au
lendemain, et de le laisser
là manger aux loups, si les destins
le vouloient. Quand Carmelin
vid que la nuict estoit venuë, il ne
la voulut pas passer aupres de
luy ; il s'en alla coucher chez Bertrand,
sans vouloir entrer chez
Clarimond, à cause qu'il craignoit
qu'il ne luy fist des reprimendes, pour avoir si mal operé en son
message, encore qu'à dire la verité
il n'y eust point de sa faute.
Le berger estoit dans un pré,
où bien qu'il fust tousjours couché,
il ne dormit point du tout. Il
ne faisoit que se rouler d'un costé
et d'autre, et parloit tantost aux
arbres, et tantost aux fontaines,
comme s'ils l'eussent entendu, et
s'ils luy eussent pu respondre.
Quand le jour commença
de paroistre le desolé berger
ne voyant qu'une lumiere
blaffarde, s'imagina qu'il
n'y auroit plus que l'aurore qui
éclaireroit le monde depuis le matin
jusqu'au soir, à cause de la tristesse
que le ciel recevoit de son
infortune. Cela ne fit qu'acroistre
son tourment, et il se vouloit
plaindre d'une voix si haute que
Charite le pust entendre de sa
maison, encore qu'elle fust à une
bonne lieuë de là. Clarimond qui
avoit acoustumé de se promener
un peu dés qu'il estoit levé, ouyt
ses cris comme il estoit assez proche
de ce lieu, et ayant treuvé en mesme
temps Carmelin qui s'en alloit le
voir, il aprit de luy le desespoir de
son maistre. Aussi tost ils allerent
à luy, et Clarimond luy demanda
d'abord. Voulez vous estre tousjours
là ? Berger, dequoy vivrez
vous ? Helas ! Repartit Lysis, demandez
moy plustost dequoy je
mourray, et je vous respondray
que je mourray d'amour. Je n'ay
plus aucun espoir en Charite ;
elle m'abhorre, et ne veut plus
ouyr parler de moy.
Clarimond demanda alors à Carmelin
si c'estoit tout à bon que
Charite estoit si rigoureuse. Si
vous l'eussiez veuë quand j'ay
parlé à elle, respondit Carmelin,
vous l'eussiez prise pour une tygresse
habillee en femme : mais il
faut confesser aussi que c'estoit la
plus belle tygresse que jamais
l'on ayt veuë. Elle avoit des yeux
si ardens que comme j'ay ouy
dire à mon maistre et à d'autres amoureux,
il sembloit qu'ils fussent
en feu, et de vray je m'imaginois
qu'ils jettassent des petards
et des fusees, comme les deesses
du feu de la Sainct Jean. Ne voyla
t'il pas ce que je croyois ? Dit
Lysis, c'estoit la colere qui la possedoit
à l'accoustumee. Il y a long-temps
qu'elle me menace de me
consumer. Mais, ô dieux ! Vous en
avez ordonné autrement, et vos
revelations m'ont apris cette
nuict que vous desiriez me ranger au nombre des metamorphoses,
pour estre adjouste à celles
d'Ovide. Cecy n'est pas un mensonge,
Clarimond, vous avez
tousjours veu que lors que
le ciel ne sçait plus ce qu'il doit
faire d'un homme, et qu'il a pitié
de son tourment, il le change
en quelque nouvelle forme. Je le
croy ainsi, dit Clarimond, et puis
que cela est, nous verrons toutes
choses venir à bien ; faites en sorte
que d'amant desesperé que
vous estes, vous soyez changé en
un homme libre et content, afin que vous mesprisiez vostre ingrate
bergere. Ce sera une belle metamorphose.
Vous ne comprenés
pas ce mystere, reprit Lysis, au
lieu d'estre changé en une chose
contraire, on est tousjours changé
en une chose qui convient à
nostre humeur. Comme par exemple
un larron sera metamorphosé
en oyseau de proye, un
trompeur en un renard, et un
homme docile en un mouton.
Maintenant que je suis sur le
point de perdre ma premiere
forme, il faut de verité que je me
mette en quelque belle humeur,
afin de n'estre point metamorphosé
en un animal desagreable.
Toutefois j'ay un beau secret
pour me faire estimer, c'est que
je ne veux point avoir une forme
qu'une autre ayt desja euë, et
mon desir est d'avoir une metamorphose
dont jamais l'on n'ayt
ouy parler.
Carmelin avoit desja connu
que son maistre estoit fort insensé,
mais il ne croyoit pas encore
qu'il le fust tant que de s'imaginer
des choses si extravagantes.
Neantmoins voyant que Clarimond
entendoit tout avec une
façon serieuse, et se souvenant
d'avoir ouy parler des metamorphoses
anciennes, son bel esprit
ne sçavoit plus ce qu'il en devoit
juger. Lysis ayant alors mis fin à
ses sanglots et à ses souspirs, se
sousleva un peu, et fit asseoir Clarimond
pres de luy. Or ça, luy dit-il,
prenons le cas que les dieux me
laissent le choix de la forme que
je doy prendre, laquelle me conseillera-t'on
de choisir ? Il ne couste
rien à faire de beaux souhaits,
ny a s'entretenir avec de douces
imaginations. Pour moy, dit Clarimond,
je souhaitterois de devenir
un petit barbet, si j'estois que
de vous : Charite vous baiseroit,
vous tonderoit, vous donneroit à
manger de sa propre main, et
vous coucheroit avec elle. Songez
un peu quel contentement
vous auriez. Cela est bien à propos,
dit Lysis, mais j'ay veu un
chien chez elle avec qui les chats
qui sont pour le moins sept ou
huict, ne se pouvoient accorder,
et luy donnoient force coups de
griffe. Cela me desplairoit fort
s'ils me venoient esgratigner ainsi.
Soyez donc metamorphosé en
puce, reprit Clarimond, vous sauterez
d'un coste et d'autre. Vous
irez dans le sein de vostre bergere,
et de là un peu plus bas. Je vous
laisse le reste à juger. Mais si Charite
me surprend, dit le berger, ne
me croquera t'elle pas sur l'ongle,
et où ira le pauvre Lysis ? Je ne
veux point tout cela. Je croy qu'il
n'y a rien de meilleur que d'estre une chose sans vie. On vous laisse
là ; on ne vous fait rien ; vous durez
tant que vous pouvez. Je ne
parle pas des plantes, car elles vivent,
je parle des meubles et des
choses necessaires, comme vous
pourriez dire un miroir, et cette
forme me seroit fort propre : car
j'ay desja le portraict de Charite
peint dedans mon coeur. Je representerois
son visage autant present
qu'absent : mais aussi je ne
recevrois point d'autre image, et
en vain les autres s'y viendroient
mirer. Or quand on est ainsi
changé en un meuble, on n'est
pas pourtant insensible, et l'ame
se retire en quelque coin. Mon
maistre, sans vous faire tort, dit
Carmelin, j'ay d'aussi belles inventions
que vous sur ce suject.
Changez vous en chemise, vous
toucherez à la chair delicate de
vostre Charite, ou bien en collet,
vous toucherez à ses tetons, et
elle vous savonnera de ses mains.
Il me semble que vous en auriez
bon besoin, car vous vous estes
fort sally à coucher cette nuict sur
la terre. Mais pour le mieux changez
vous en cousteau ; je feray le
mercier ; je vous iray vendre à elle,
et puis elle vous mettra dans sa
guayne, et vous portera tousjours
pendu à son demyceint à
costé de son pucelage. Ce sera
une belle metamorphose. Tu ne
parles plus en docte, Carmelin,
repartit Lysis, je pense que la fascherie
que tu as de me voir affligé
te fait perdre l'esprit. Tes deux
premiers changemens ne me
semblent pas assez glorieux pour
moy, et pour le dernier il est tres-impertinent,
et tres-dommageable.
Ne voy tu pas que si j'estois
cousteau, il se pourroit faire
que quelquefois je couperois
les doigts de ma Charite, ce qui
me donneroit bien du regret. Ne
te mesle plus de cecy. Va toute à
cette heure à la maison querir
mon troupeau, mais plustost le
tien, pour le mener aux champs.
Carmelin fut contraint d'obeyr
au commandement de son
maistre. Il ne fut pas si tost party
qu'Hircan qui alloit tout seul à
pied par promenade pour voir
son amy Clarimond, arriva en ce
lieu là. Lors que Clarimond l'eut
aperceu il ne dit mot, pourcequ'
il ne vouloit pas interrompre
les discours de Lysis, et outre cela
il voyoit que l'autre luy faisoit
signe. Hircan allant tout doucement
par derriere le berger pour
luy faire peur, luy voulut faire
tourner son chapeau, mais il luy
donna une telle secousse, qu'il
l'envoya contre les branches
d'un saule qui estoit tout contre
où il s'arresta. Lysis s'estant retourné
vers Hircan, ne le salüa
que par maniere d'acquit, à cause
qu'il n'avoit pas envie de rire ;
il voulut ravoir son chapeau,
encore qu'il se fust imaginé d'estre
sur le point de n'en avoir
plus affaire. De mauvaise fortune
Clarimond et Hircan n'avoient
point de baston pour luy servir à
l'abattre, et Carmelin avoit emporté
sa houlette pour mener le
troupeau. Le saule estoit fort
haut, neantmoins il y monta
bien en mettant son pied sur des
ouvertures que la pourriture y avoit faites : mais comme il allongeoit
le bras pour atteindre à son
chapeau il glissa tout d'un coup,
et tomba dedans le creux de l'arbre
que la vieillesse avoit si bien
rongé, qu'il y avoit place pour
un homme. On ne luy voyoit
plus que la teste et les bras qu'il
estendit d'un costé et d'autre
pour empoigner deux grosses
branches, et estant en cette posture
il commença à s'escrier ainsi.
Il n'y faut plus songer, Clarimond ;
la chose est faite ; en vain
vous delibererez de quelle sorte
je seray metamorphosé. Mon destin
a voulu que je fusse changé
en arbre. Ha dieu, je sens mes
jambes qui s'allongent, et se
changeant en racine, se prennent
dedans la terre. Mes bras
sont maintenant des branches, et
mes doigts des rameaux. Je voy
desja les fueilles qui en sortent.
Mes os et ma chair se changent
en bois, et ma peau se durcit et se
change en escorce. ô anciens amans
qui avez esté metamorphosez,
je seray desormais de vostre
nombre, et ma memoire vivra
eternellement avec la vostre,
dedans les ouvrages des poëtes.
ô vous mes chers amis qui estes
icy, recevez mes derniers adieux ;
je ne suis plus au rang des hommes.
Hircan et Clarimond furent
si estonnez de l'entendre parler
ainsi, qu'ils ne sçavoient ce qu'ils
devoient dire d'une telle extravagance.
Enfin Clarimond s'aprocha
de l'arbre, et dit à Lysis.
Sortez de là, berger, voulez vous
que je vous ayde. Quand vous serez
dehors vous verrez que vous
estes encore ce que vous avez
tousjours esté. Le ciel m'empesche
de partir d'icy, repartit Lysis,
et voyla mesme l'escorce qui
monte petit à petit, et s'en va me
couvrir la bouche de telle sorte
que je ne pourray plus parler.
Clarimond voyant cette folie
s'imagina qu'Hircan en estoit la
cause, et que Lysis le prenant
pour un magicien, croyoit qu'il
l'avoit lié dedans cét arbre. Il le
supplia donc tout bas de se retirer,
et lors qu'il se fut esloigné, il
fit tout ce qui luy fut possible
pour persuader au berger qu'il
devoit sortir du lieu où il estoit :
mais il n'y pût rien gagner, car il
ne luy respondoit plus que par
les soupirs, et n'ocupoit son esprit
qu'à des resveries qui devoient
estre les plus grandes du monde.
Clarimond ayant esté pour le
moins une heure à tascher de tirer
son esprit de son extravagance,
s'en retourna chez luy où il
trouva Hircan, qui entretenoit sa
mere, et ayans desjeuné ensemble
ils monterent à cheval et s'en
allerent voir Montenor et Anselme,
pour leur conter l'estrange
avanture du berger.
Cependant Carmelin qui avoit
esté querir son troupeau,
commençoit à faire son aprentissage
de bergerie, et voulant revoir
son maistre, tira vers l'endroit
où il l'avoit laissé : il fut bien
estonné de le voir dans un saule,
et luy ayant demandé ce qu'il faisoit
là, le berger luy respondit,
que malgré toutes les propositions
qu'ils avoient faites, les dieux l'avoient changé en arbre.
Ha ! Mon maistre, dit Carmelin,
vous vous abusez ; vous avez le visage
aussi beau que vous eustes
jamais. Sortez seulement, et vous
verrez que vous estes encore un
homme. Voyla vostre chapeau
qui est là haut entre ces branches.
Je m'en vay l'abattre d'un
coup de houlette : ne voulez vous
pas que je vous le donne sur vostre
teste ? Vous la morfondez fort.
Helas ! Ce que tu prens pour une teste
humaine, est le gros bout de
ma tyge. On n'a pas accoustumé
de la couvrir ny avec un chapeau,
ny avec un bonnet de nuict, car cela
l'empescheroit de croistre. Il
faut maintenant que je sois à l'air.
Pourquoy ne croyez vous plus
avoir de teste ? Reprit Carmelin,
ne voy je pas vos cheveux qui
sont frisez comme la laine d'un
de nos moutons. Tu te trompes,
mon amy, repartit Lysis, ce ne
sont plus des cheveux, ce n'est
rien que de la mousse. Nonobstant
cette resverie que Carmelin
ne pouvoit comprendre, il ne
laissa pas d'abattre le chapeau, et
se haussant le mit sur la teste de
son maistre : mais Lysis la secoüa
si fort qu'il le fit tomber. Vous estes
bien opiniastre, dit Carmelin,
que ne mettez vous ce chapeau, encore que vous
soyez un arbre ? Vous avez bien vostre
pourpoint et vostre haut de
chausse, comme je pense. Ha !
Mon amy, respondit Lysis, si lors
que j'ay esté metamorphosé
j'eusse eu ce chapeau il me seroit
demeuré, et je ne voudrois pas
que l'on me l'ostast à cette heure,
mais je ne l'avois pas, tellement
qu'il ne me convient plus. J'enten
donc que vous le mettiez, par
ce que vous estes encore un homme
aussi bien proportionné qu'il
y en ayt entre cy et Paris, repliqua
Carmelin, et je ne vous le
donne pas comme à un arbre, car
de vray si vous l'estiez il ne vous
en faudroit point ny d'habit non
plus, et pour vous prouver comme
vous estes encore Lysis, je ne
vous veux amener autre raison sinon
que vous estes encore habillé
en berger, et que si vous estes
arbre, vous devriez donc quiter
tout vostre habit. Ha ! Que tes
raisons sont absurdes, dit Lysis, je
voy bien que tu ne parles que pour
ton interest. Tu voudrois bien
me pouvoir oster mon habit de
berger, afin de l'aller vendre à la
friperie de Paris, et de profiter de
mes despoüilles, mais croy que
tu ne l'auras jamais. Il s'est fait
une partie de moy-mesme, et ce
n'est plus maintenant qu'une escorce
espaisse qui est au dessus de
ma peau qui est comme une autre
escorce plus deliee couverte
de cét autre, ainsi que tu en vois
d'ordinaire aux arbres. Sur de
semblables peaux, les anciens escrivoient
autrefois auparavant
l'usage du papier. Toutefois je ne
dy pas cecy, afin que tu me viennes
escorcher pour faire des lettres
à ta maistresse. Je suis un arbre
sacré auquel il n'est pas permis
de toucher, si ce n'est aux
dieux et à Charite, et c'est principalement
au service de cette
belle que je suis voüé. Qu'elle
vienne graver ses chiffres dessus mon tronc ; je le souffriray sans
gemissement. Je n'enten point
tout cecy, reprit Carmelin, quand
vous seriez changé comme vous
dites, il me seroit impossible de
croire que vos habits le fussent
aussi : car qu'est-ce qu'ils ont à desmesler
avec vos amours ? Ont ils
receu quelque mauvais accueil
d'une bergere ? Tu n'entens pas les
secrets divins, dit Lysis, si tu avois
leu Ovide qui est le plus grand
theologien des poëtes, tu sçaurois
que les habits sont tousjours
metamorphosez, aussi bien comme
le corps, et lors qu'il fait changer
un homme en fleur, en fontaine,
ou en oyseau, il ne le fait
point despoüiller auparavant.
Quand mesme Atlas fut changé
en une montagne, sa grande robbe
qui avoit des plis, fit force
cavernes et force pointes pierreuses.
Ly les bons autheurs, et
puis tu ne m'importuneras plus
de tant de sottes demandes. Je
croy presque tout cecy, dit Carmelin,
mais ce qui me fasche et
qui me fait tant parler, est que
me voila descheu de toutes les
esperances que vous m'aviez
donnees. Je ne jouyray point avec
vous des plaisirs que vous
m'aviez promis. C'est ce qui me
fera long-temps souspirer de
douleur.
La dessus Carmelin fit beaucoup
de plaintes qui estoient fort
naïfves, car c'estoit un personnage
qui avoit l'esprit fait d'une telle
sorte qu'il sembloit n'estre venu
au monde que pour faire rire
les autres, et horsmis dix ou douze
sentences de lieux communs
qu'il avoit aprises comme un oyseau
en cage, il ne sçavoit rien
que des plaisanteries rustiques
où il avoit assez de naturel. Il dit
tout plein de choses qui devoient
esmouvoir son maistre, mais l'amour
luy avoit si fort troublé la
cervelle, qu'il ne prenoit goust à
rien qu'à ses imaginations. Deux
ou trois heures se passerent en
leur entretien, et en fin voicy arriver
Anselme, Montenor et Clarimond
qui s'estoient depeschez
de disner pour venir voir Lysis.
Pour Hircan on l'avoit prié de
s'en retourner chez luy, de peur
que sa presence ne fist de la peine
à ce pauvre berger. Estant là ils
luy remonstrerent, que c'estoit
estre hypocondriaque de s'imaginer
comme il faisoit, qu'il avoit
esté changé en arbre, veu
qu'il estoit aussi bien homme
qu'eux. Comme ils virent qu'il
percistoit en son opinion, ils
commanderent à leurs laquais
d'aporter des selles, et estans
montez dessus ils s'efforcerent de
le tirer hors du saule, puis
qu'il n'en vouloit pas sortir de
bon gré. Il se tint alors aux branches
plus ferme qu'auparavant,
et s'escria si haut, que Musidore
qui estoit avec Carmelin, commença
d'abboyer apres ceux qui
le tiroient. Ha ! Fidelle chien, dit
Lysis, tu as le sentiment si
bon, qu'encore que je ne sois
plus homme, tu me reconnois
bien. Prenez exemple à luy, vous
qui avez esté autrefois mes amis.
Ayez autant de pitié de moy
comme il en a. Voulez vous estre
moins remplys de compassion qu'une beste ? Ne me persecutez
plus.
Apres cette plainte il fit des
cris plus hauts que les premiers,
et se tint tousjours si fort à l'arbre,
que l'on vid bien que l'on
luy arracheroit plustost les bras
que de l'oster de là, car il estoit
entré en une furie qui le rendoit
extremement fort. Ses bons amis
ne luy voulurent donc plus faire
de mal, et le laisserent pour songer
à quelque meilleure invention,
qui le pust faire sortir de
son arbre. Ils envoyerent querir
un fagot, et y misrent le feu proche
du saule, comme s'ils l'eussent
voulu brusler. Cela ne servit qu'à
faire redoubler les plaintes du
berger, qui crioit comme s'il eust
desja senty la flame, et il ne s'imagina
jamais qu'il luy fust
possible de s'en aller. Comme
l'on vid que la fumee l'aveugloit,
l'on fit tout esteindre, et Clarimond
ayant apellé un buscheron
luy dit qu'il coupast le saule, puis
que Lysis n'en vouloit pas sortir.
Au premier coup de coignee le
berger fit un cry que je croy que
l'on pouvoit entendre de trois
lieuës à la ronde, et il parla ainsi
apres. Ha ! Impie, que fay-tu ? Je
suis un arbre consacré à Diane.
Jamais le fer ne m'avoit entamé.
J'estois aussi vierge que ma deesse.
Ne crain-tu point que le foudre
ne t'acable ? Laisse vivre un
pauvre berger sous cette escorce.
Il ne te fait point icy de mal.
Alors Clarimond s'avisa de
luy dire, berger, ne vous souvenés
vous plus de ce que vous m'avez
dit tantost ? Vous m'avez asseuré
que l'escorce alloit monter au
dessus de vostre bouche, et que
vous ne parleriez plus, et cependant
on n'entend autre chose
que vous. Si vous estes un arbre,
vous ne devez pas parler, les autres
qui sont icy alentour ne parlent
pas. Ne voy-tu pas bien aussi
que je suis un arbre extraordinaire ?
Repartit Lysis ; je ne suis pas
pareil à mes voisins ; je suis prophete
comme les arbres de la forest
de Dodonne, et c'est pour cela
que les dieux m'ont conservé
l'usage de la voix. Interroge moy
sur quelque point, je te respondray
pertinemment. Desormais
ce lieu sera plus frequenté que le
temple d'Apollon et je rendray
des oracles à tout le monde ?
Quant à moy je ne vous demande
qu'une chose, mon maistre, dit
carmelin, pour le reste je ne me
soucie point de vous le faire deviner.
Puis que vous sçavez l'avenir,
aprenez moy seulement, si
vous serez encore long-temps
monsieur l'arbre : je pense que
toute la compagnie a autant de
desir que moy de le sçavoir. Je seray
arbre tant qu'il plaira aux
dieux, respondit Lysis, et si tu t'imagines
que je ne te satisfay
pas comme il faut, apren ce secret
particulier, que tous ceux
qui se meslent de deviner, sçavent
tousjours tout, excepté ce
qui leur doit avenir ; et cecy ne
doit pas sembler estrange : car le
destin l'a ordonné de la sorte,
afin d'avoir tousjours quelque
chose au dessus d'eux, pour rabaisser
la presomption qui pourroit
naistre en leur esprit. Anselme voyant que Lysis demeuroit
tousjours en son erreur,
en estoit fort fasché : car il eust
bien voulu le voir en ses gayes
pensees pour le remener chez
Oronte. Leonor estoit une femme
si particuliere qu'il ne parloit pas
à elle toutes les fois qu'il desiroit,
ny a sa fille non plus. Les extravagances
de Lysis qui plaisoient
à ces dames, luy avoient
beaucoup servy, pour treuver
l'occasion de les entretenir : tellement
qu'il faisoit tout ce qu'il
pouvoit pour luy remonstrer
qu'il luy faloit vivre tousjours
comme auparavant. Que voulez vous
faire dans cét arbre,
luy dit-il, qui est ce qui vous viendra
aporter à manger si loin ?
Croyez vous que je vueille prendre
cette peine ? Helas ! Les arbres
ne mangent point, respondit Lysis,
au contraire ils donnent la
pluspart à manger aux hommes.
Ne te mets plus en soucy de moy,
je te prie. Quand tu me penses
obliger, tu me desobliges. J'ay
esté assez fasché contre toy, de ce
que tu m'avois dit que c'estoit
icy le Forests, mais maintenant
j'excuse cela, et je croy que tout
s'est fait par une fatalité expresse.
Toutes ces paroles ne vous nourrissent
point, dit Carmelin, pensez
vous vivre de l'air, et humer le
vent qui passe ? Je croy que
vous n'avez pas mangé depuis
avant-hier : car hier vous ne pristes
qu'un morceau de pain dans vostre
pannetiere, qui estoit tout ce
qui pouvoit suffire à vostre chien.
Qu'on ne m'en parle point, à ventre
creux, cervelle creuse.
L'on s'estonna de ce que disoit
Carmelin, et Clarimond
ayant pitié du berger, qui avoit
esté si long-temps à jeun, envoya
querir un morceau de pain
et de viande en sa maison. Sa mere
qui estoit fort charitable, ayant
ouy parler de la folie de Lysis, s'en
vint là pour le faire manger : mais
toutes ses remonstrances furent
inutiles. C'estoit un plaisir d'entendre
les raisons que le berger
luy alleguoit, pour luy prouver
qu'il estoit un arbre. Anselme et
Montenor ne se pouvoient empescher
d'en rire, ce qui la fascha
si fort qu'elle fut contrainte de
leur remonstrer, qu'il faloit plustost
avoir compassion de ce pauvre
homme que de s'en moquer.
Pour l'appaiser un peu ils tascherent
aussi a faire manger Lysis, et
venant à la violence, puis que la
douceur n'y servoit de rien, ils
luy firent desserrer les dents avec
un baston, et luy misrent quelque
peu de viande dans la bouche :
mais il leur cracha tout au
nez. Clarimond qui avoit l'esprit
fort subtil, luy dit alors, monsieur
le saule, au moins si vous
ne voulez manger, ne voulez-vous
pas boire ? J'ay fait aporter
un excellent breuvage. Il vaut
bien du nectar de la premiere
cuvee. Les arbres ne mangent
ny ne boivent, vous dy-je, respondit
Lysis, ne vous sçaurois-je
mettre cela en la teste ? Que vous
estes abusé, repliqua Clarimond,
comment est-ce que les plantes
pourroient croistre si on ne les
arrousoit ? Je veux bien que vous
m'arrousiez, dit le saule, mais il faut que ce soit par le pied, et outre
cela vous n'y devez employer
que de l'eau claire. Du vin y sera
bien meilleur, reprit Clarimond,
c'est un secret que tous les jardiniers
ne sçavent pas, et si je veux
vous le jetter par en haut, pour
vous humecter d'avantage. Ne
sçavez vous pas que la pluye
tombe tout à plomb sur la teste
des arbres ?
Clarimond ayant dit cecy voulut
se servir de l'occasion, estant
bien croyant d'avoir desja gagné
sur Lysis de le pouvoir faire boire.
Il monta dessus une selle, et luy
mit en la bouche un entonnoir
qu'il avoit envoyé querir, puis
Champagne versa pour le moins
trois demy-setiers de vin dedans.
Le Saule fut fort content d'avoir
avallé cecy, et dit à Clarimond. Il
faut que je t'avouë, cher amy,
que tu sçais fort bien cultiver les
plantes. Ma moüelle est toute humectee
de la liqueur que tu viens
de me donner, et ma seve qui est
l'humeur radicale des arbres, en a
repris sa vigueur. Je vous le disois
bien, respondit Clarimond, je
m'en vay vous faire encore taster
d'un autre breuvage qui est
bien plus nutritif. En suite de ce
discours, il commanda tout bas
à Champaigne, d'aller voir chez
luy, s'il n'y auroit point quelque
boüillon. Ce laquais revint incontinent
avec un potage à la citrouille,
que l'on avoit fait pour
les chartiers. L'on le versa encore
par l'entonnoir, et quand les soupes
ne pouvoient entrer, l'on les
poussoit avec un petit baston,
comme si l'on eust chargé une
canonniere. Le Saule avaloit
tout cecy paisiblement : car encore
qu'il crust que les arbres ne
devoient pas manger, son ventre
ne laissoit pas d'estre affamé, et
n'ayant que faire de sa follie estoit
bien aise que l'on luy donnast
à repaistre. Apres que tout
fut passé, et que l'on luy eust osté
l'entonnoir de la bouche, il
jetta trois ou quatre grands souspirs,
comme n'en pouvant plus,
apres avoir eu le passage de la respiration
si long-temps bouché.
Enfin il dit ces paroles à Clarimond.
Ce second arrousement
n'est pas si liquide que le premier,
et neantmoins je te confesse
qu'il n'en est pas pire. Vous
voyla bien pour jusqu'à demain,
dit Clarimond, mais je prie les
dieux, que vous puissiez bien-tost
vivre d'une autre façon avec
les hommes.
Ayant dit cecy, il considera
que pour obtenir quelque
chose sur l'esprit de Lysis,
il faloit y aller par la douceur
et par l'artifice, comme il avoit
fait, et afin de ne le plus irriter, il
fut d'avis de se retirer avec les autres.
Ils souperent chez luy,
et cependant Carmelin que l'on
avoit laissé seul avec son maistre,
voyant que la nuict s'aprochoit,
luy demanda s'il ne vouloit pas
se venir coucher dans une maison,
veu que la nuict passee il
n'avoit eu guere de repos, et avoit
couché dans les champs. Et
où as-tu veu que l'on apreste des
licts à des arbres ? Respondit le
berger Saule ; il me feroit beau
voir couché entre deux draps avec mes racines terreuses, mon
escorce couverte de mousse, et
mes branches fueillues. Mais
quand je voudrois me coucher,
croy-tu que je le pusse faire ? Ne
faut-il pas que je me tienne tousjours
droit ? Puis que vous desirez
que je m'imagine que vous estes
un arbre, reprit Carmelin, je le
veux bien aussi : mais dites moy
que n'aviez vous égard à vous
rendre un arbre plus beau, et plus
utile que vous n'estes ? Vous estes
au nombre de ces miserables
saux qui ne servent qu'à faire des
cerceaux et des perches. Il vaudroit
bien mieux estre quelque
bon poirier. Quand on vous eust
coupé on eust fait de vostre bois
de belles chaires, sur lesquelles
les roys et les presidens se fussent
assis, et puis vous eussiez raporté
de bonnes poires que j'eusse portees
à cette maistresse. Tu ne fais
qu'enfiler des impertinences,
Carmelin, repartit Lysis, car
premierement tu corromps mon
nom, et au lieu de dire que je suis
au nombre des saules, tu dis que
je suis au nombre des sots ; passe
pour cecy, tu suis la prononciation
du vulgaire qui apelle ainsi
les arbres qui sont de mon espece.
Mais tu me mesprises sottement,
de ce que je ne puis servir
à rien : car c'est mon bonheur
que cela, et quand mon bois seroit
le plus beau du monde, il ne
le faudroit pas couper, d'autant
que ce seroit mutiler mes membres,
et faire un meurtre tres-grand.
Quiconque me touchera,
meritera le gibet autant que s'il
avoit massacré le vray berger Lysis.
Quand au fruict que tu souhaites
de me voir porter pour
donner à manger à Charite, c'est
un tesmoignage de ton peu d'esprit :
car si cette belle me hait ;
elle ne voudroit pas manger ce
qui proviendroit de moy, et outre
cela j'aurois ce malheur que
d'autres en pourroient taster aussi
bien qu'elle, ce qui me seroit
fort ennuyeux. Voy-tu, Carmelin,
tout le bien que j'espere, est
que ma bergere pourra venir un
jour en ce lieu avec ses compagnes,
et qu'elles danseront alentour
de moy, pauvre et desolé
saule, disant chacun leur chanson.
Je leur respondray premierement
par le murmure de mes
fueilles, et apres j'abaisseray mes
branches jusqu'à terre, pour faire
la reverence à Charite, puis je luy
feray une plainte si triste, qu'elle
sera touchee de pitié. Croyez-vous
qu'elle vous prenne pour un
arbre ? Dit Carmelin, car je vous asseure
que ces messieurs qui viennent
de partir d'icy, et qui sont
fort vos amis, s'en moquent tout
à fait, et vous l'avez bien aperceu.
Pour moy je leur ay ouy dire
que vous vous imaginiez estre
encore au temps des payens,
qui tenoient pour article de leur
foy toutes vos metaphorimoses,
(je ne sçay comment vous apellez
ces engins là) et que c'est de
là que vient tout vostre mal.
Recules toy ou te tays, repartit Lysis,
car je ployeray une de mes maistresses
branches, et t'en deschargeray un si terrible coup
sur ton eschine, que je t'envoyray en
l'autre monde. Ny toy ny ceux dont tu parles, n'entendent point
les mysteres sacrez. Viença, escoute
moy, puis que tu te rends
paisible : le bras des dieux est il
racourcy depuis le temps de ces
anciens grecs qui ont escrit
d'eux tant de rares choses ? Si autrefois
on a veu des hommes
changez en arbres, pourquoy
n'en peut-on pas voir encore
maintenant ? N'y a t'il que les autheurs
du temps passé qui en
ayent veu et qui en ayent parlé ?
Que l'on lise l'Endymion qui a
esté composé depuis peu, et l'on
verra qu'Hermodan qui avoit
l'honneur d'estre berger comme
moy, fut metamorphosé en olivier
sauvage, comme la bergere
Diophanie sa maistresse avoit esté
changee en myrthe. J'ay leu leur
histoire qui est loüee et aprouvee
de tout le monde, amene-là
pour authorité quand l'on te parlera
de moy.
Lors que le Saule parloit ainsi,
le ciel s'obscurcissoit de toutes
pars, tant à cause que le soleil avoit
passé à l'autre hemisphere,
que pource qu' il s'amassoit beaucoup
de nuages de tous costez.
Carmelin voyant cecy donna le
bonsoir à son maistre, pour remener
son troupeau à l'estable.
Musidore le suivit librement : car
il estoit de si bonne amitié qu'il
estoit à qui plus luy donnoit, et
depuis que Lysis avoit cessé de
luy donner du pain, il s'estoit rangé
vers son valet qui le nourrissoit.
Le berger Carmelin ne fut
pas si tost chez son hoste, qu'il
vint une grosse pluye qui luy fit
bien craindre pour son maistre.
Toutefois il ne le pouvoit plaindre
lors qu'il consideroit, qu'il
n'avoit point de mal dont il ne
fust cause.
L'arbre où estoit Lysis avoit
des branches si écartees qu'il n'y
estoit point à couvert. L'eau qui
perçoit son habit leger se fit bien
tost sentir, quoy qu'il se fust imaginé
estre dessous une escorce. Il n'y
eust resverie qui tinst ; il falut qu'il
quitast les branches où il s'estoit
si long-temps attaché, et puis il se
mit tout en un monceau le plus
bas qu'il luy fut possible. Il disoit
en soy-mesme parmy ses fantaisies
d'hypocondriaque, que de
vray un arrousement pareil à celuy
qu'il avoit eu l'apresdinee,
n'estoit point à rejetter, mais que
pour celuy d'alors, il ne luy plaisoit
point, et que l'excez ne faisoit
que nuire. Il craignoit que son
bois ne pourist s'il pleuvoit long-temps
de la sorte, et il se persuadoit
que de beaux arbres
comme luy, ne devoient pas
estre laissez à l'abandon emmy
les champs, et qu'au moins si l'on
ne les pouvoit transporter pour
les mettre en une maison en
temps d'orage, il leur faloit faire
un estuy. Là dessus il regrettoit de
n'estre point un des arbres du jardin
de quelque grand seigneur
qui fist couvrir tout son parc d'un
pavillon d'ardoise, et y fist faire
des fenestres avec des chassis de
verre. Cette mode là luy eust
semblé belle pour la commodité
des arbres comme luy. Or il estoit
nuë teste, ce qui estoit de pis,
et bien que son esprit fust fort
troublé, il ne laissoit pas de songer à son chapeau que Carmelin
avoit emporté, voyant qu'il ne
le vouloit pas mettre ; il luy eust
bien alors servy. Enfin le ciel
ayant pitié de ce pauvre fou cessa
de luy verser tant d'eau sur la teste.
Les nuages furent dissipez, et
il eut tout loisir de seicher ses habits
pas sa chaleur naturelle.
Cependant Montenor Anselme
et Clarimond ayant fait venir
Carmelin vers eux, aprirent comme
il estoit demeuré là et se resolurent
de l'y laisser pour voir ce
qui en aviendroit, et s'il auroit
la patience d'y estre toute la
nuict. Ils coucherent au chasteau
où ils estoient, et pour Carmelin
il voulut aller chez son hoste. Ce
bon paysan s'estonnant de le voir
revenir sans Lysis de mesme
que la nuict passee, luy demanda
où il estoit. Il luy dit qu'il estoit
changé en arbre, ou qu'il s'imaginoit
de l'estre, ce qui l'estonna
merveilleusement. Il s'enquit encore
pour quel suject c'estoit
qu'ils vouloient garder des moutons.
Carmelin respondit que
pour cela il n'y avoit point de
mal : mais que si l'on en vouloit
parler à son maistre, il en rendroit
bien meilleure raison que
luy. Bertrand n'en pouvant tirer
d'autre satisfaction, toute sa
famille se coucha en paix, et
l'aprentif berger aussi.
Pour le moins trois heures apres,
comme le temps se mettoit
au beau, la lune commença de
paroistre en son plein, et Lysis la
considerant la salüa de ces paroles.
Tu sois la bien-venuë, belle
Diane au front d'argent, où est-ce
que tu cours si viste ? Quelque
nouvelle amour t'espoinçonne-t'elle ?
Il m'est avis que dedans ce
calme, j'enten d'icy claquer le
foüet dont tu chasses vivement
tes chevaux : tu voudrois quasi
leur faire prendre la poste. Arreste
toy à remarquer la fortune
qui est arrivee à un miserable pasteur.
Comme le berger achevoit
ces paroles, il vid sortir trois
nymphes d'entre les arbres d'un
boccage prochain, car si elle n'estoient
de cette qualité, au moins
les prenoit il pour telles. Celle
qui alloit la premiere estoit vestuë
de gaze d'argent, et les deux
autres de futaine blanche. S'estans
aprochees petit à petit la
plus aparente dit à ses compagnes,
belles hamadryades, faites
moy une faveur. Aprenez moy
une chose que je desire sçavoir
certainement. Dites moy s'il est
vray que le berger Lysis a esté le
jour passé metamorphosé en arbre.
Il n'est rien de plus certain,
respondit l'une, et nous sommes
toutes tres heureuses de l'avoir
pour frere. C'estoit le phoenix
des amans, la gloire de son siecle,
et l'object des voeux de toutes
les bergeres.
La solitude du lieu, les paroles
des nymphes, et l'éclat que rendoient
leurs habits à la clarté de
la lune, ravissoient le berger
d'admiration ; il estoit aussi bien
enchanté par les yeux que par les
oreilles. Ce fut bien autre chose
lors que la plus aparente eust
continué ainsi. N'y a t'il point
moyen que je sçache en quel lieu est cét heureux arbre, qui augmente
le nombre de ceux de nostre
contree ? Nous voicy tout
contre, respondit l'autre, ne
voyez vous pas desja ce saule qui
à mon avis n'a pas accoustumé
d'estre en cette place ? Y voulez-vous
aller ? Sinope. Nous parlerons
à nostre frere. Nous sçaurons
de ses nouvelles. Il nous contera
comment il se porte depuis
qu'il a changé de nature. La curiosité
en est loüable, dit la premiere
nymphe, allons, possible
ne sera-t'il pas fasché de me voir.
Lysis ayant ouy nommer Synope
fut fort estonné, et sa parole
luy fit bien tost connoistre
que c'estoit la nayade du magicien
Hircan. à l'instant les nymphes
s'aprocherent, et l'une des
hamadryades luy dit, he ! Nostre
cher frere, que faites vous là tout
solitaire ? Ne voulez vous pas
jouyr des douceurs de cette saison ?
Sortez de là, et vous venez
esbatre avec nous. Qui que vous
soyez, belles nymphes, respondit
le berger Saule, pardonnez-moy
si je vous refuse d'aller
quant et vous : car le sort à fait
pour moy des ordonnances qui
m'empeschent de partir d'icy.
Vous vous moquez, reprit l'hamadryade,
j'ay esté bergere aussi
bien comme vous avez esté berger,
et je suis maintenant metamorphosee
en arbre comme vous,
mais je ne me tien que le
jour sous mon escorce. Il faut
que nous nous resjouyssions les
nuicts. Je ne croiray jamais cela,
dit Lysis, si vous ne m'en amenez
une authorité. Nous n'en manquons
point, dit Synope, n'avez
vous pas veu dans l'ode que
Philippe Desportes a faite sur
les plaisirs de la vie rustique,
que quand le soleil a fait place à
la lune, les nymphes s'assemblent
au fons des bois, et dansent,
sautent, et se donnent la
cotte verte ? C'est un poëte de reputation,
ne le voulez vous pas
croire ? Ouy bien, dit Lysis, mais il
ne parle que des nymphes : il ne
parle pas des demy dieux. Il sont
sousentendus, reprit Synope, car
voudriez vous que nous dançassions
toutes seules ? Il faut bien
que nous ayons du sexe masculin.
à faute de vous et de vos semblables,
nous serions forcees de
mettre les satyres en nostre compagnie ;
et puis que feriez vous
là tout sauvage ? Pour le jour vous
n'osez pas sortir à la verité craignant
que vostre divinité ne soit
veuë des hommes : mais la nuict
que tout le monde dort il vous
faut prendre vostre temps pour
vous recreer, et fouler avec nous
l'herbe et les soucys sous les
pieds. Il y a des bocages icy proche
où se treuvent presque tousjours
des dryades, des hamadryades,
des nayades, et des napees, c'est
là qu'il faut que vous veniez avec
les autres.
Lysis ayant ouy cecy s'imagina
que ce que la nymphe disoit
estoit veritable, et comme il
n'y a rien qui face plustost trouver
la raison aux foux que la douleur,
l'incommodité qu'il sentoit
d'avoir esté si long-temps dans
le creux de son arbre, luy fit croire qu'il seroit fort à propos d'ensortir
pour un peu. Il employa
toute sa force à se guinder en
haut, et fit tant qu'il se tira de captivité
et sauta en terre. Mes cheres
soeurs, dit-il alors aux nymphes,
si je faux que les dieux me
le pardonnent, car ce sont vos
persuasions qui m'ont porté dans
le crime. Ne craignez rien, luy dit
Synope, je vous respon que
vous n'aurez que du contentement
avec nous. Mais, mes soeurs,
dit elle aux autres, irons nous
chercher des cabinets secrets
loin des embusches des satyres ?
Il n'y en a point que je sçache en
cette contree, respondit une
hamadryade, et puis nous avons
Lysis pour nostre deffence. Allons
sans crainte jusqu'au petit
pré qui est proche d'icy. Ces paroles
achevees elles se misrent
toutes trois à marcher, et Lysis
alla apres avec beaucoup de peine,
car il avoit les jambes tout engourdies
de les avoir euës enfermees :
mais comme ils furent au
pré il se reposa sur l'herbe, et les
nymphes aussi. Il faisoit des
remercimens à Synope, de la
souvenance qu'elle avoit euë de luy,
lors qu'il entendit une certaine
harmonie, qui luy fit dresser les
oreilles comme à un chat qui entend
le cry d'une souris. C'estoit
un luth qui s'acordoit assez mal
avec un violon, mais un peu apres
le violon cessa de joüer, et
l'on n'entendit plus que le luth
qui s'acordoit avec une voix, qui
veritablement estoit excellente.
Elle chantoit un air qui avoit esté
fait pour des nayades au dernier
balet du roy. Lysis oyant cecy fut
curieux de s'enquerir qui s'estoit
qui faisoit cette musique. Vous
verrez que c'est le dieu de la riviere
de Morin, luy dit Synope.
Il faut que ce soit luy qui touche
le luth : il en joüe parfaitement
bien ; quant à celle qui chante,
c'est la nymphe d'une fontaine
qui est icy proche, que l'on apelle
Lucide, et pour le violon, c'est un
demy dieu forestier, qui depuis
peu de berger qu'il estoit, a esté
comme vous changé en arbre.
L'assemblee sera bonne cette
nuict, je m'en doute bien. Nous
aurons beaucoup de contentement.
Synope achevoit ces paroles
comme les trois personnes dont
elle parloit arriverent, et luy firent
connoistre qu'elle ne s'estoit
point abusee. Le dieu Morin
avoit une barbe qui luy pendoit
jusqu'à la ceinture, et des
cheveux qui luy flottoient sur les
espaules, avec une couronne de
roseaux qui luy couvroit toute
la teste. Il avoit une chemisette
et des chausses à la marine de toille
blanche, comme ces mariniers
qui tirent l'anguille à Paris le
jour de leur feste. Pour le joüeur
de violon, il estoit habillé de gris
à la rustique, et quant à la nymphe
de la fontaine Lucide, elle
estoit vestuë de toille d'argent
comme Synope. Ces deux nayades
s'embrasserent, et se baiserent
à la rencontre ; puis Synope se
tournant vers Morin, luy dit, hé
bien, mon pere, voyla un temps
qui nous invite à danser, tant il
est serain et tranquile. Il est vray qu'il a tantost pleu un peu, mais
pour nous autres divinitez des
eaux, nous ne nous en affligeons
pas : nos canaux en sont davantage
remplis. Aussi tost le dieu
de riviere commença de ronfler
comme un pourceau, et Lysis
s'en estonnant tira Synope par la
manche, et luy demanda tout bas
en quel langage c'estoit que parloit
ce dieu. C'est en langage de
riviere, luy respondit Synope, il
n'y a que les poissons qui l'entendent,
et nous autres nayades.
Voyla grand'pitié, dit Lysis,
qu'un dieu qui est si grand n'ait
sçeu encore aprendre à parler
françois. Dequoy vous estonnez
vous ? Reprit Synope, il faut qu'il
suyve son destin, et encore y a
t'il des dieux qui participans au
naturel de leurs hostes sont aussi
muets que des carpes. Cettuy-cy
mesme ne fait pas quelquefois
grand bruit pour imiter
ses eaux qui vont lentement,
et semblent dormir comme celles
d'un estang, et pourtant il s'entend
fort bien à joüer des instrumens
de musique et à dancer.
Tandis que cette nymphe disoit
cecy, le dieu de riviere, s'amusoit
à regarder des hamadryades de
tous costez, comme s'il ne les
eust jamais veuës : mais Synope
s'en alla soudain luy dire, à quoy
songez vous, mon pere, que vous
ne regardez pas un nouveau demy
dieu, qui est parmy nous ?
Voyla celuy qui fut autrefois le
berger Lysis. C'estoit l'honneur
de vostre rive. Il est maintenant
saule, et vous le devez bien aimer
puis que l'on ne void que de tels
arbres dessus vos bords. Le dieu
de riviere fit un signe de la teste,
et s'en alla embrasser Lysis pour
le salüer, mais il le pressa si fort
que Lysis s'escria, ha ! Dieu muet,
exprimes-tu par tes bras ce
que ta langue ne peut dire ? Laisse
moy : tu me feras crever, tu escaches
tout mon bois, le veus-tu
rendre aussi menu que de la siure
d'aix ? En disant cecy il fit un effort
si grand qu'il se tira des
mains de ce dieu, et alla dire à
Synope qu'il aymoit mieux perdre
l'amitié de tout le monde,
que de rencontrer beaucoup de
telles salutations. Toutefois lors
que Synope l'eust adverty qu'il
faloit excuser la rudesse que ce
dieu avoit en ses acolades, et
qu'au reste il estoit fort agreable,
il fut tout apaisé, et les hamadryades
ayant dit qu'il faloit
passer le temps à danser, il fut
prest à estre de la partie avec
les autres. Toute la compagnie
se tenant en rond la nymphe
Lucide dit une chanson, et apres
les hamadryades dirent chacun'
 la leur. Quand ce fust à Synope
elle chanta une chanson à
baiser, et se trouvant pres de Lysis
elle luy dit, gentil Saule, entrez
en danse, faites le pot à deux
anses, prenez celle qui belle
vous semble ; et baisez aux yeux,
la nymphe que vous aymez le
mieux. Il entra au milieu de la
troupe, et s'estant carré des mieux,
il dit, il n'importe par où je baise
celle que je choisiray : le poëte
qui a fait la chanson n'a parlé des
yeux, que pour venir à sa rime. Apres
il s'en alla faire la reverence à une hamadryade, et la baisa
d'un grand courage, et notez
qu'il fit une finesse d'amoureux
fort excellente. Il ferma les yeux
en cette action, afin de se tromper
soy mesme, et de s'imaginer
qu'il baisoit Charite. Mais il crut
qu'il avoit esté plus trompé qu'il
ne pensoit, car cette nymphe avoit
la chair si rude qu'elle luy avoit
presque escorché les levres,
au lieu qu'à son avis sa maistresse
avoit un teint fort delicat. En se
remettant à sa place il dit tout
bas à Synope ; je ne retourne plus
baiser ces hamadryades, il n'y a
guere de plaisir. On connoist
bien qu'elles sont nymphes des
bois : elles ont la peau rude comme
une escorce.
Synope se sousrit de l'entendre,
et ayant chanté pour soy-mesme,
elle s'en alla luy donner
un baiser qui luy sembla fort
savoüreux. Ha ! Dit-il en soy-mesme,
que ces nymphes des eaux
sont molles et doüillettes, au prix
de ces raboteuses hamadryades.
Je puis avoüer que ce dernier
baiser m'a guery du mal que m'avoit
fait l'autre. Il trouvoit qu'il
y avoit bien du plaisir à se joüer
ainsi innocemment, et toutefois
il s'estonnoit comment des nymphes
de reputation et des hamadryades
de haute fustaye, s'amusoient
à dire des chansons de
chambrieres de village. Il n'y eut
que la musicienne Lucide qui en
dit une autre à baiser fort bien
composee, et qui luy plust fort. à
celle-cy voulant taster de toute
sorte de viande, il alla baiser la
nymphe qui chantoit, et y gousta
un plaisir sans comparaison
plus grand qu'à baiser Synope,
parce qu'il luy sembloit qu'elle
avoit encore le teint plus delié, et
qu'elle estoit plus belle. Cela le
mit si bien en humeur qu'il eust
voulu ne faire autre chose toute
sa vie : mais une hamadryade
commença incontinent une autre
chanson qui estoit fort bouffonne,
et où l'on le fit tant sauter,
qu'il en estoit tout lassé. Si Morin
ne chantoit point, au moins
cabriolloit-il au lieu avec une estrange
disposition.
Enfin chacun n'en pouvant
plus, ils se coucherent tous sur
l'herbe, où Lysis ayant repris haleine
quelque temps, adressa ainsi
sa parole à toute la troupe.
Grandes divinitez de cette contree,
puis que le destin m'oblige
à demeurer parmy vous. Je serois
bien aise d'avoir l'honneur de
vous connoistre particulierement,
afin que toutes les fois que
je vous verray je ne manque
point à vous rendre les courtoisies
qui vous sont deuës. C'est
pourquoy maintenant que nous
sommes de loisir, aprenez moy
si quelquefois vous avez esté autres
que vous n'estes, et quel a
esté le suject de vos metamorphoses.
Divin Saule, dit Synope,
vostre demande est si juste qu'il n'y
a personne icy qui n'y vueille satisfaire.
Le dieu Morin mesme seroit
fort aise de pouvoir parler
intelligiblement pour vous raconter
luy mesme sa fortune. On le
peut connoistre par le branlement
de sa teste, et le murmure
qui luy sort de la gorge, pour tesmoigner son consentement. à
son deffaut, je m'en vay vous
aprendre ce que vous desirez sçavoir
de luy.
Bien long-temps auparavant
que Pharamond fust roy des
françois, la Brie avoit un roy
qui par le nombre de ses vertus
egaloit celuy de ses sujects. Il
s'apelloit Brisefer, et son fils s'apelloit
Morin, qui est cét honneste
dieu que vous voyez. Or il passa
par icy la petite niepce d'une fee
qui à sa naissance avoit eu deux
dons, à sçavoir celuy de la beauté,
et celuy de la metamorphose.
C'est que pour ensorceler un
homme elle n'avoit qu'à luy monstrer
son visage naturel, et qu'apres
cela elle prenoit telle forme
qu'elle vouloit, comme si son
corps eust esté de terre molle.
Elle alloit errant par le monde
pour faire emplette de coeurs, et
tous ceux qu'elle pouvoit gagner
par ses oeillades, elle les mettoit
dans un grand tablier à bourse
qu'elle avoit. Morin n'eut pas si
tost veu Marne (ainsi s'apelloit
cette nymphe) qu'il jetta pour
elle des souspirs qui eussent esté
capables de faire aller un navire,
et pour tesmoignage de son amour
il luy fit don de son coeur
par un contract passé pardevant
les notaires du royaume de Cupidon.
Elle attacha ce gros coeur
à une chaisne de son demy ceint,
et s'en servit depuis de ploton, ce
qui luy faisoit beaucoup de mal,
car sans cesse elle y fouroit des
espingles. Son nouvel amant
trouva ce martyre suportable,
pourveu quelle agreast ses services.
Mais comme il luy en parloit
estant un jour à costé d'elle, il
sembloit que ce fust la guaisne
de quelque cousteau qui fust
pendu à sa ceinture, tant il estoit
petit au prix d'elle : car si vous ne
le sçavez, elle estoit d'une stature
de geant. Toutefois elle n'en estoit
pas moins à priser, parce que
si une chose est belle, bonne et agreable,
on n'est que d'autant
plus aise lors qu'elle est grande,
et il n'y a homme si sot qu'il n'ayme
mieux un gros chapon qu'un
petit. Aussi pouvez-vous croire
que si elle avoit de grosses jouës,
et de gros tetons, elle n'en avoit
que d'autant plus de lys, de roses,
et d'oeillets ; et si ses yeux estoient
aussi larges qu'un bouclier, cela
estoit commode à ses amans qui
s'y miroient tout à leur aise. Ce
seroit en vain que la mesdisance
tascheroit d'obscurcir sa gloire :
elle n'avoit point de deffaut que
sa cruauté. à n'en point mentir
elle estoit un peu tachee de ce
vice, et comme elle ne faisoit jamais
boüillir sa marmite qu'au
feu des affections qu'elle avoit allumees,
aussi ne lavoit elle ses
mains que des pleurs de ses amans.
Vous eussiez veu tous les
matins à sa porte sa fille de chambre
qui tenoit un grand auge où
ces pauvres miserables alloient
verser leurs larmes, afin de faire
provision de cette eau, et quelquefois
l'inhumaine alloit mettre
ses meurtrieres mains au dessous.
Morin estoit tout des premiers
à luy rendre ce devoir, et
neantmoins elle ne faisoit non
plus d'estat de luy que des neiges de l'annee passee. Il se resolut
donc de tirer par la force ce que
la douceur ne luy donnoit point,
et estant fort puissant dans le
royaume de son pere, il fit mettre
quantité de soldats aux environs
de la maison de Marne, lesquels
firent tant de tranchees et
de pallissades, qu'il luy sembloit
qu'elle ne pust s'en aller que par
son congé. Il entra dans la cour
de la nymphe où elle se promenoit
toute seule, mais comme il
la vouloit embrasser, il fut tout
estonné qu'elle disparut : il la
chercha par tout, et ne vid rien
qu'une grande place carree qui
avoit tousjours esté couverte de
terre seiche, laquelle estoit toute
tapissee d'herbe. Cela luy fit imaginer
que c'estoit la belle Marne
qui s'estoit metamorphosee ainsi,
et voulant jouyr d'elle de quelque
façon que ce fust, il s'en alla
dans la maison chercher quelque
faucille pour couper cette herbe.
Comme il s'en revenoit en tenant
une dans sa main, la place
devint seiche comme auparavant,
et il ne trouva plus qu'un
mouton dans la cour. Ha ! Dit il,
c'est ce mouton qui a mangé
mon herbe : qu'il est glorieux
d'avoir ma maistresse dans son
ventre ! Doy-je l'adorer ou le punir ?
En attendant que j'en resoudray,
je m'en vay revoir mes soldats.
Il n'eut pas si tost le dos tourné
pour s'en aller qu'il pensa qu'il
ne faloit point pardonner à ce
mouton : mais comme il s'en retournoit
à luy, il vid un loup au
lieu, tellement qu'il fut fort fasché,
croyant que cét animal avoit
devoré l'autre. Or c'estoit Marne
qui pour eviter les dangers dont
il la menaçoit s'estoit changee
d'herbe en mouton, et de mouton
en loup. Il en eut enfin quelque
soupçon, et la voulant surprendre,
il aprivoisa cette beste,
luy presentant de la viande, et fit
tant qu'il luy mit une chaisne au
col, et l'atacha dans une estable.
Il croyoit bien tenir ce qu'il desiroit,
et qu'il jouyroit de sa maistresse
malgré qu'elle en eust,
mais le feu prit à tout le bastiment,
qui fut en un instant bruslé.
Il eut beau faire jetter de l'eau
dessus, la flamme ne s'esteignit
point ; elle duroit mesme sans avoir
aucune matiere, et l'on ne
voyoit plus de loup. Morin considerant
cecy ne trouva point de
meilleure invention que de vestir
une robbe d'alun de plume,
qui venoit d'un sacrificateur de
ses ayeux, avec laquelle il pouvoit
demeurer au milieu des
flammes sans se brusler, et embrasser
ainsi sa maistresse : mais
comme il s'en alloit accomplir
son dessein, il ne trouva qu'une
grande riviere. Helas ! S'escria t'il,
cette eau a esteint mon aymable
feu ; et apres il se jetta dedans à
corps perdu : mais voyant qu'il
n'y recevoit point de plaisir, et
qu'il couroit fortune de s'y noyer
pour ce qu'il ne nageoit guere
bien, il en ressortit incontinent,
et se contenta de prendre son
luth, et de joüer des airs plaintifs
dessus la rive. L'eau couloit perpetuellement
et s'en alloit rendre
dans la Seine : car deslors les
dieux irritez contre Marne qui avoit mesprisé un si loyal amant,
la voyant changee en riviere, ordonnerent
qu'elle demeureroit
tousjours telle, et arresterent là
ses metamorphoses. Morin estant
averty de l'ordonnance
des dieux, par un de leurs prestres,
eut l'ame saisie de tant d'ennuy,
et de desespoir, qu'il se coucha
tout de son long à terre, et
commença à se distiller en pleurs.
Il jettoit des larmes en si grande
abondance qu'il s'en fit une petite
riviere. Les dieux ayans compassion
de luy, luy donnerent un
pareil sort qu'à sa maistresse, tellement
qu'au lieu que les autres
dieux de fleuve ont une cruche
sous leur bras d'où sort leur eau,
il faisoit fort beau voir comme la
sienne ne sortoit que de ses yeux.
Ayant jetté toute son humeur
pour fournir au reservoir de sa
source, il eut la liberté de s'esgayer
dedans son canal qui deslors
alla se rendre dans celuy de
Marne, afin que s'ils ont esté separez
durant qu'ils estoient de
condition mortelle, au moins
soient-ils joints maintenant
qu'ils sont affranchis du trespas.
Neantmoins ce brave Morin, ayant
aujourd'huy oublié tous les soucis
passez, prend autant de plaisir
avec nous comme avec Marne, et
s'il n'a plus l'usage de la voix, il repare
cette perte par la melodie de
son luth qu'il a tousjours gardé.
Comme Synope achevoit cecy
le dieu de riviere grommela
deux ou trois fois, tellement
qu'elle dit à Lysis : voyez comme
il aprouve ce que j'ay dit par ce
murmure. Maintenant que j'ay
raconté son histoire, puis que je
suis en train il faut que je vous aprenne
la mienne, que je n'ay pas
treuvé l'occasion de vous dire
quand vous m'avez veuë chez
Hircan. Elle ne sera pas si longue
qu'elle vous puisse ennuyer.
Donnez luy telle estenduë que
vous voudrez, repartit Lysis, mes
oreilles sont attachees à vostre
bouche, avec autant de douceur
et de delectation, que si c'estoit
Orphee qui repetast les mesmes
airs qu'il disoit sur sa lyre, quand
il atira apres soy les arbres mes
ayeux.
Sçachez donc Lysis, reprit Synope,
que je suis fille d'un duc
de Bourgongne, qui ne me promettoit
pas moins que de me faire
espouser un roy de France, et
que pour tout cela je ne me voulus
pas sousmettre au joug du
mariage, qui ne me plaisoit pas.
J'avois l'esprit adonné à la chasse,
et l'on me trouvoit ordinairement
parmy les bois, tantost avec
un espieu, et tantost avec un arc
et des flesches. Diane ayant ouy
parler de moy me fit inviter à estre
du choeur de ses nymphes,
et me prenant en affection, me
donna un des plus beaux offices
que l'on pust avoir pres de sa personne,
qui estoit de bailler du
pain à ses chiens. Je juray solemnellement
la main dessus son autel,
que je garderois ma chasteté
toute ma vie, mais j'eus bien de la
peine à m'empescher de violer ce
serment : car j'estois recherchee
avec passion par un comte de Champagne
qui estant venu en la cour
de mon pere, me donnoit tant d'assauts, qu'il estoit quasi quelquefois
sur la contrescarpe de mon
honneur. Il protestoit que je l'avois
mis en telle servitude qu'il
adoroit tout ce qui m'apartenoit
et se confessoit mesme esclave
des puces de mes levriers. Il souffroit
pour moy tant d'ennuys
qu'il aprit l'arithmetique tout exprez
pour me les pouvoir nombrer,
et jouant un soir avec moy
au piquet, il prit les jettons et
m'en fit le compte, qui revenoit
presque à trois cens mille, six cens vingt six et demy, sans faire mise
ny recepte des petits soucis et des
menuës pensees. Cette invention
estoit belle, et si les amans de ce
siecle l'avoient, il n'y en auroit
guere qui ne donnassent facilement
le crochet à leurs maistresses,
pour les faire tomber à l'envers.
Neantmoins me ressouvenant
tout à coup de mon voeu, je
demeuray plus ferme qu'une
tour, et portay mon amant à un
tel desespoir qu'il juroit qu'il se
fust precipité du haut d'une montagne,
s'il en eust trouvé une assez
haute à son gré. Son recours fut
apres de m'escrire, et il m'envoya
tant de lettres qu'il fit encherir
le papier dans le pays, et
que les praticiens formerent une
plainte contre luy. Je me souciois
si peu de toutes ses missives
qu'elles ne me servoient qu'à devider
du fil, ou a empaqueter
quelque morceau de sanglier
dont j'envoyois faire present à
quelque voisine, quand j'estois
revenuë de la chasse. Diane estant
avertie de sa poursuite continuelle
m'avoit fait baigner dans une
sienne fontaine qui a cette proprieté
de rendre les personnes
toutes de glaces, quand l'on s'y lave
par trois fois : de sorte qu'estant
munie de froideur ses souspirs
ne me pouvoient eschauffer.
Mais pour donner remede à
cela, il s'avisa d'aller en un temple
de l'amour qui estoit proche
de chez luy. Les prestres du lieu
avoient en leur garde un certain
feu qui estoit si puissant que rien
ne luy pouvoit resister. Ce devot
pelerin fit tant de prieres à la divinité
du lieu, qu'il merita d'obtenir
un petit rayon de flamme
qu'il enferma dans un vase de diamant.
Il s'en vint me revoir avec
ce thresor, et me trouvant dans
un bois toute lassee de la chasse,
et assise sur un tas de fagots, il jetta
son feu dessus, croyant qu'il
m'eschaufferoit malgré moy ; et
de verité l'ardeur ne fut que trop
violente, car je commençay à
fondre, et comme j'avois esté de
glace auparavant, je fus convertie
en eau, et j'arousay tous les
champs d'alentour. Les dieux
touchez de mon desastre, ordonnerent
alors que je serois tousjours
fontaine comme je suis
encore. Or maintenant que je
suis une nymphe immortelle,
je suis dispensee du voeu que
j'avois fait estant fille mortelle,
et je ne garde point ma chasteté
si je ne veux : tellement que le
magicien Hircan estant amoureux
de moy, je me suis laissé toucher
par ses charmes, pour aller
demeurer quelque temps avec
luy en tout bien et en tout honneur.
Mais l'ayant quitté aujourd'huy pour estre libre, desormais
je me pourray marier à Lysis,
moyenant qu'il y consente, et
quoy que mes eaux soient fort
loin de ce païs, je les ameneray
en ce lieu pour aller arroser la racine
de son bel arbre.
Synope se teut icy, comme si
la honte et l'amour eussent servy
d'obstacle à sa voix. Chacun admira
les discours qu'elle avoit tenus,
mais il ne s'en faloit pas estonner,
car elle les avoit composez à
la façon de quelques fables
qu'elle avoit leuës. Lysis estoit
ravy de l'entendre, et trouvoit
tout agreable, hors-mis le mariage
dont elle luy avoit parlé,
pour ce qu'ayant baisé Lucide la
derniere, ce baiser luy estoit demeuré
sur les levres, et luy avoit
fait oublier le sien. Il y avoit je ne
sçay quoy qui faisoit qu'il n'affectionnoit
pas tant Synope que
cette Lucide, vers laquelle il tournoit
tousjours les yeux. Aussi parla-t'il
bien tost à elle laissant l'autre,
et il la pria instamment de luy
conter son histoire.
Puis que vous desirez sçavoir
ma fortune, dit Lucide, aprenez
que je suis fille d'un seigneur de
ce païs-cy, et que dés l'âge de
quinze ans je devins amoureuse
d'un gentil homme suivant, qu'il
avoit. Il estoit si beau que jamais
il n'avoit veu son pareil que dans
un miroir. Il estoit aussi bien frisé
qu'un barbet de Holande, et son
visage estoit aussi vermeil qu'une
rose de Provins. Il avoit si bonne
grace à tout ce qu'il faisoit, que
s'il joüoit du luth, je le prenois
pour un Apollon le jeune, et s'il
tiroit de l'arc, je le prenois pour
un Cupidon l'aisné, parce que desja
la barbe luy estoit venuë. Ses divers
attraits me charmerent tellement
qu'un jour estans tous deux
proche d'une table fort chargee
de poussiere, j'escrivis dessus avec
le doigt, que Lucide alloit mourir
pour luy. Mais le galand n'en
tint conte, et m'ayant juré qu'il
ne me pouvoit aimer, il me donna
tant d'ennuy que j'en devins
malade au lict. La fiévre d'amour
me prit avec une telle violence,
que je ne faisois autre chose que
boire nuict et jour ; si bien que
mon mal se tourna en hydropisie,
et je devins grosse comme un
muy. Tous les medecins du païs
qui me visiterent y perdirent
leur latin : mais comme ils m'avoient
abandonnee, il y eut un
sçavant operateur qui me fit avaller
une merveilleuse poudre.
Elle me fit tant pisser qu'il sortit
de mon corps de larges ruisseaux,
et ce fut alors qu'il prit fantaisie
aux dieux de me metamorphoser
tout à fait en fontaine. Je pisse
encore de fois à autre dans le reservoir
de ma source, afin qu'elle
ne tarisse point, et je pisseray ainsi
jusqu'à la fin du monde, sans que
je me puisse jamais vuider.
Je ne trouve point de difficulté
à cette metamorphose-cy, dit
Lysis, car vostre corps est demeuré
en son estre, en ce qui est de sa
forme, et non pas en ce qui
est de sa nature qui est devenuë
immortelle : et pour ce qui est
de vostre urine elle à seulement
esté changee en eau de fontaine.
Mais quand je considere l'avanture de Synope, elle me semble
plus malaisee à entendre : car
elle dit qu'ayant esté de glace, le
feu l'a toute fonduë ; si cela est,
comment est-ce qu'elle a encore
un corps ? Nous voyons neantmoins
que cela s'est fait, et les
dieux luy en ayans caché le secret,
de mesme qu'ils ne font
point connoistre aux enfans par
quel moyen ils ont esté formez
dans le ventre de leur mere, la
pauvre nymphe ne nous en a
rien apris : mais je m'en vay luy
expliquer cecy. C'est que les
dieux ayans metamorphosé un
corps humain en fontaine, logent
son ame dedans un autre corps
qui est composé de vapeurs aquatiques.
Jamais les poëtes ny
ceux qui les ont commentez ne se
sont imaginé cela, bien qu'ils donnent
des corps aux deitez des
eaux ; ce qui a esté cause qu'ils
nous ont laissé beaucoup d'ambiguitez.
Aussi me puis-je vanter
que mon esprit a de si doctes meditations,
que si un dieu descendoit
en terre maintenant, je le
voudrois colleter pour la beauté
des pensees.
Que je vous suis obligee d'une
si belle instruction, dit Synope,
en recompense il faut qu'au
moins si vous ne voyez ma demeure,
vous voyez celle de ma
soeur Lucide. Ce sera quand il
vous plaira, repartit Lysis.
Allons y des maintenant, dit Lucide, il y
fait fort bon, je m'en vay vous y
conduire. Quand elle eut dit cecy
chacun se leva, et apres avoir traversé
quelques prairies et quelques
boccages, cette belle compagnie
arriva pres d'un ruisseau
qui couloit entre deux valons. Le
dieu de riviere et les nymphes
qui avoient troussé leurs juppes,
se mirent librement dans l'eau,
où ils estoient jusqu'à my jambe,
et Lysis fut obligé d'en faire autant.
Il se plaignoit quelquefois
de marcher ainsi, mais Lucide
qui le menoit excusoit son peu
de courage, disant que luy qui
n'estoit pas dieu de fontaine n'estoit
pas accoustumé à se promener
dans l'eau comme les autres,
et pour le consoler elle luy asseuroit
tousjours, qu'il n'y avoit plus
guere loin jusqu'à sa grotte.
Enfin ils arriverent à une haute
butte pierreuse, où estoit la
source de la fontaine. La terre estoit
creusee en beaucoup d'endroits,
tellement que Lucide fit
acroire facilement à Lysis, que
c'estoit là sa demeure. Elle leva
un peu alors sa juppe plus haut
qu'auparavant, et pissa si fort
qu'il l'entendit bien. Ha ! Belle
nymphe aquatique, s'escria-t'il,
arrestez vous je vous prie. Je voy
bien des preuves de ce que vous
m'avez dit ; il est vray que ce ruisseau
ne provient que de ce que
vous pissez : mais si vous ne fermez
vostre robinet, j'ay peur que
vous ne faciez icy un deluge. Gardez
vous en bien : car encore que
je sois arbre, et que j'aille tousjours
au dessus de l'eau, si je n'estois
noyé, au moins mon bois seroit-il
tout pourry.
Le dieu Morin oyant ce discours
le treuva si agreable qu'il
ne se put tenir d'en faire un
grand éclat de risee, tellement que Lysis en estant fort estonné,
dit, il commence à rire à la
bonne mode : il y a esperance
qu'il pourra aussi aprendre à parler
françois. Lucide ayant cessé
de pisser, respondit qu'elle ne
doutoit point que l'on ne luy
pust enseigner toute sorte de
bonnes choses ; mais que pour
lors, il faloit aller faire collation
dans sa grotte. Chacun sortit
donc de l'eau, et le joüeur de violon
et les hamadryades s'en allerent
sans dire mot, si loin que
l'on ne les vid plus. Synope s'assist
pres de Morin, et Lucide pres
de Lysis. Ces deux nymphes ne
se soucioient point de s'estre
moüillé les jambes, parce qu'il
ne faisoit pas froid ; elles n'en estoient
que d'autant plus gaillardes.
Morin faisoit paroistre qu'il
avoit beaucoup d'affection pour
Synope, et luy ayant manié le
sein, il la baisoit et l'embrassoit
souvent. Il se mettoit aussi quelquefois
en des postures si lascives,
que Lysis ne sçavoit ce qu'il
en devoit dire. Neantmoins il jugea
enfin que c'estoit la coustume
des deitez des eaux : mais il
eust bien voulu sçavoir si c'estoit
aussi celle des deitez boccageres.
Lucide luy prenant une de ses
mains, la serroit avecque les siennes,
et la portoit quelquefois à sa
bouche : mais il n'osoit rien entreprendre
de luy mesme outre
cela, tant il estoit honteux, encore
que la tentation fust fort puissante.
Il luy vint bien à point que
Morin toucha quelques airs sur
son luth avec lesquels Lucide accorda
sa voix, car encore qu'il
eust bien voulu l'entretenir, il ne
sçavoit par quel bout commencer.
Les hamadryades et le violon
revindrent avec des bouteilles
et des paniers, ce qui fit cesser
la musique ; ils aportoient du pain
et force tranches de pasté, et de
jambon de Mayence, avec de
bon vin, et quelques boistes de
confitures. Morin et Synope
ayans commencé de manger, Lucide
dit à Lysis, et vous, demy-dieu
champestre, ne voulez vous
pas faire comme les autres ? Quoy,
ce que je vous fay servir, n'est-il
pas assez exquis ? Me voulez vous
desdaigner ainsi ? Non, je vous jure,
respondit Lysis, mais vous sçavez
qu'entre nous autres arbres,
nous ne mangeons point, nous ne
faisons que boire. Nous ne sommes
pas comme vous autres fontaines
qui beuvez et mangez
tout ce qu'on vous jette : nous ne
pouvons pas ainsi tout engloutir.
Non pas vos arbres mesme, dit
Synope, mais vous qui estes les ames
de vos arbres, vous avez pouvoir
de taster de tout. Je ne le
croiray jamais, reprit Lysis, je
m'en vay vous en donner un exemple,
dit Synope, voyla vostre
compagnon de fortune qui s'en
va manger comme un loup.
En disant cela elle donna dequoy
bien faire au violon, qui avalla
tout avec un grand appetit,
ce qui estonna fort Lysis, de sorte
qu'ayant veu aussi manger les
hamadryades, il voulut esprouver
s'il en pourroit faire de mesme.
Il n'eut pas si tost avallé un
morceau de pasté, qu'il y treuva du goust, et il n'y eut plus apres
que pour luy à remuer les machoires.
L'apetit luy vint en mangeant,
et il sembloit qu'il n'y eust
pas trop pour luy de tout ce que
l'on avoit aporté. Une hamadryade
luy ayant versé du vin
pur, il vid que Synope et Lucide
ne le beuvoient pas ainsi, et qu'elles
y faisoient mettre force eau.
Je m'estonne pourquoy vous faites
cela, leur dit-il, qu'est-il besoin
de mesler de l'eau au vin que
vous beuvez, veu que vous estes
desja toutes d'eau, et que cette liqueur
perd assez de sa force quand
elle est dans vostre corps ? Ce
n'est que par coustume ce que
nous en faisons, respondit Synope,
nous voulons observer une
ancienne ceremonie. Je me doute
de ce que c'est, reprit Lysis,
vous faites cecy en souvenance
de la nourriture de Bacchus qui
ayant esté eslevé parmy les nymphes
des fontaines, veut que l'on
mette quelquefois de l'eau parmy
sa liqueur.
Lors qu'il disoit cecy le joüeur
de violon ayant assez mangé,
commença de resjouyr la compagnie
par le son de son instrument,
tellement que Lysis se souvenant
de luy, le pria de leur donner
un divertissement plus solide,
et de conter en bref pour
quel suject il avoit esté metamorphosé
en arbre, et quelle vie
il avoit menee auparavant. Dés
ma petite jeunesse j'ay gardé les
moutons, luy respondit il, et
ayant quelques commencemens
sur le violon, je me rendis enfin
parmy mon loisir un des meilleurs
joüeurs de la terre : de sorte
que Pan ne composoit aucun air
que je ne joüasse aussi tost avecque
cent fois plus de grace qu'il
ne faisoit dessus sa chalemie. J'avois
un beau violon de cypres
qui est cettuy-cy que je tien encore.
Il me le demanda en don pour
une houlette, croyant que quand
il l'auroit, il auroit aussi toute
ma science, et qu'elle dependoit
de cét instrument. Je le renvoyay
tout à plat, tout dieu qu'il estoit,
ce qui le mit si fort en colere,
qu'il me metamorphosa en cyprez,
ordonnant que par punition
on couperoit de mon bois,
pour faire des violons et des rebecs,
qui vaudroient mieux que
celuy que je luy avois refusé. Tellement
donc que vous sortez de
vostre escorce quand vous voulez,
ainsi que l'ame de son corps,
dit Lysis, c'est ainsi que j'en fay,
et je n'ay plus qu'à sçavoir l'histoire
de nos deux hamadryades. Je
la sçay aussi bien comme elles,
dit Synope, je vous la vay dire.
Elles ont esté toutes deux apotiquaresses ;
elles sçavoient parfaitement
bien confire de toute
sorte de fruicts : mais l'une ayant
refusé de confire des abricots, et
l'autre des serises pour une nymphe
de Diane qui estoit malade,
cette deesse les metamorphosa
toutes deux en arbre par vengeance.
L'une a esté changee en
abricotier, l'autre en serisier, et
cecy est une chose bien miraculeuse,
car elles ne raportent pas
des fruicts tous cruds comme les
autres ; elles les raportent tous
confits. Ceux que vous mangez maintenant sont des leurs, ne
sont-ils pas bons, à vostre avis ?
Ils sont tres excellens, respondit
Lysis, mais elles en mangent aussi
ce me semble. Je treuve cela barbare :
c'est comme si un homme
se mangeoit les mains et les bras.
Le treuvez vous estrange ? Reprit
Synope, cela est beau de
ne vivre que de sa substance
propre, et c'est ainsi que nous
autres nayades nous beuvons
souvent de nostre eau pour la
rejetter apres. Quoy que vous
disiez, reprit Lysis, si tout estoit
bien ordonné, il faudroit qu'une
nymphe abricotiere mangeast
des serises, et une nymphe serisee
des abricots, afin qu'elles s'aydassent
mutuellement sans pecher
contre nature, et sans devorer
leurs propres membres. Pour
vous qui beuvez de vostre eau,
ce n'est pas de mesme : il n'y a pas
grand mal. J'ay bien veu des hommes
qui beuvoient de leur pissast.
L'on avisera donc a publier des
ordonnances sur cecy, dit Synope,
mais en attendant ne m'avoürez
vous pas qu'estant avec
nous, vous estes plus heureux
que vous ne pensiez ? Il faut
maintenant oublier cette Charite.
Vous n'estes plus de sa condition,
il faut aymer une deité
comme vous.
Lysis ne respondit mot, car il
luy estoit avis que l'on luy vouloit
persuader qu'il luy faloit aymer
une des hamadryades, à cause
que sa nature estoit semblable
à la leur, et il les treuvoit fort desagreables.
Mais songeant à la fin
que celle qui luy portoit la parole,
vouloit plustost parler d'elle,
il s'imagina qu'il luy estoit
bien aussi permis d'aymer une
nayade, et il tourna ses affections
vers Lucide. Il avoit en sa conscience
un certain remords qui
luy disoit qu'il faloit servir Charite
autant en qualité d'arbre
que d'homme : neantmoins il
treuvoit de nouveaux charmes
qui luy faisoient oublier le passé.
Lucide recommençoit ses caresses,
et une fois ayant baisé sa
main, elle la laissa eschapper si
justement quelle tomba dessus son
sein qui estoit tout descouvert.
Lysis l'y arresta quelque temps
et perdit sa raison parmy ces delices
incomparables dont il n'avoit
pas accoustumé de joüyr. Il
avoit tousjours esté un de ces amoureux
trancis et respectueux
qui n'oseroient toucher les filles.
Il ne se pouvoit autrement qu'à
ces premieres aproches, il ne
s'imaginast avoir esté transporté
dans les Champs Elysees. Synope
luy fit bien du tort lors qu'elle
parla de s'en aller : il crut qu'elle
estoit jalouse de son bien. Toutefois
considerant que le jour estoit
prest à venir, il fut content de se
retirer, et marcha encore dedans
les eaux, avec les autres deitez
qui le voulurent reconduire.
Quand elles furent prez de son
arbre, Synope luy asseura qu'il
faloit qu'il dist avant que deux
jours se passassent, laquelle il vouloit
pour maistresse d'elle ou de
Lucide, et qu'elles ne pouvoient
plus languir en attente. Il luy promit
qu'il y aviseroit, et aussi tost
il se voulut aller renfermer sous son escorce. Attendez, luy dit Lucide,
nous vous donnerons un
chapeau, vous n'en avez point, et
personne de nous n'a eu l'esprit
jusqu'à cette heure d'y prendre
garde. Si vous demeuriez tousjours
nu'teste vous gagneriez
quelque rheume. Je suis exempt
de ce mal, belle nymphe, respondit
Lysis, une teste de bois
comme est la mienne, n'est pas si
tost offencee qu'une de chair et
d'os, comme est celle d'un homme.
Il est bien vray que pour avoir
meilleure mine, il ne seroit pas
mal seant d'avoir un chapeau ;
mais quoy, je n'avois pas le mien
quand je fus metamorphosé. Il
fut exempt du changement ; si
bien qu'il ne m'est pas propre, ny
aucun autre non plus. J'enten
bien vostre langage, dit Synope,
vous ne voulez pas avoir un chapeau
de castor ny de feutre,
mais pour un de bois, vous le souffririez
bien. Cela seroit conforme
à vostre nature. Il est vray, dit
Lysis, et mon chapeau eust esté
de cette matiere s'il eust esté
metamorphosé avec moy. Vous
en aurez un tout maintenant,
comme il vous le faut, repartit
Synope ; et en disant cela elle prit
des mains d'une hamadryade
un gobelet de bois de la Chine,
où ils avoient beu à la collation,
pour estre servis avec une extravagance
plus divine et plus poëtique,
et elle le mit sur la teste du
berger. Cette calotte de bois se
treuva si petite qu'il n'y avoit
que le bout de sa teste qui y pust
entrer, tellement qu'il la rejetta
comme ne luy estant pas
propre, si Synope ne l'eslargissoit.
La faute ne vient pas du bonnet,
dit Synope, elle vient de vostre
teste, elle est trop grosse : il la faut
amenuiser. Vous vous trompez,
repartit Lysis ; ne considerez vous
pas que si ce chapeau estoit plus
large, il me serviroit facilement ?
Et ne voyez vous pas aussi, reprit
Synope, que si vostre teste estoit
plus menuë, elle y entreroit sans
peine ? Ils furent long temps à
contester sur cette belle difficulté,
et enfin Lucide s'avisa de dire
qu'il faloit faire ce qui estoit de
plus aisé, et que la calotte ne se
pouvant eslargir, il faloit chercher
une serpe, et charpenter
tout à l'entour la teste de Lysis.
Cela ne se doit point faire, luy dit
il, je souffrirois trop de mal. Il
vaut mieux avoir la teste nuë.
Vous voyez, dit Synope, que l'on
coupe bien tous les jours le bois
de ce jeune cyprez qui est avec
nous afin d'en faire des violons ;
il n'en fait point plus maigre chere.
Le corps des arbres n'a-t'il pas
des superfluitez aussi bien que
celuy des hommes ? Prenez que
l'on vous rogne les ongles, ou
que l'on vous coupe le poil, comme
si vous estiez encore berger.
Je croy que si l'on vous ostoit seulement
une fueille, vous vous
imagineriez estre à la gesne.
Quand je n'en aurois point de
mal, dit Lysis, il me faut laisser entier,
car je suis un arbre sacré.
Comme il disoit cela le dieu
Morin foüilla dans un panier où
il y avoit quelques restes de la
collation, et y ayant trouvé une
boiste fort creuse, ou il y avoit encore un peu de cotignac, il la
presenta à Synope, en luy parlant
par signes. Voicy ce qu'il me
faut, dit-elle, et mettant cette calotte
à Lysis, sans contester davantage,
elle se trouva toute propre. Le fons
estoit si bien poissé qu'elle tint à
ses cheveux : il ne luy faloit point
de bride. Quand il fut ainsi armé
toute la compagnie luy ayant promis
de le venir retreuver la nuict
suivante, prit congé de luy, et s'en
alla se mettre dans un carrosse
qui estoit à cent pas de là, pour
s'en retourner chez Hircan, qui
estoit celuy qui avoit joüé le
personnage du dieu de la riviere de
Morin. Lucide estoit une galante
veufve de ses voisines, le violon
estoit son valet de chambre, et
les hamadryades estoient des
servantes. Il s'estoit deguisé avec
tous ces gens cy pour tromper
Lysis, s'imaginant qu'il y auroit
autant de plaisir avec luy qu'au
plus superbe balet du monde, et si
l'on avoit fait acroire qu'il estoit
muet, c'estoit de peur qu'il ne
fust reconnu à sa parole. Or il n'avoit
pas oublié à faire la leçon à
toute sa troupe, afin que personne
ne manquast à parler en termes
poëtiques, et romanesques.
Dés qu'ils furent en son chasteau
ils se coucherent pour se reposer
apres le divertissement qu'ils s'estoient
donné, et cependant
Lysis quoy qu'abusé, fut aussi
satisfait qu'eux, croyant avoir veu
en effet des divinitez qu'il n'avoit
veuës auparavant que dans
les imaginations que luy avoient
donné ses livres, ce qui le rendit
plus fou qu'il n'avoit jamais esté.
Il fit tant qu'il rentra dans son
arbre : mais il n'y fut pas si tost
qu'il eut force tranchees dans le
ventre, à cause qu'il s'estoit morfondu
d'avoir esté long temps à
la pluye et au vent. Il se sousleva
un peu, et ayant destaché l'esguillette
de son haut de chausse,
s'assist sur une branche de saule
où il fut quelque temps à se descharger
du fardeau qui l'importunoit,
puis il se remit comme il
avoit esté devant, et voyant paroistre
l'aurore s'entretint d'une
infinité de pensees fantastiques.
Carmelin qui avoit passé la
nuict à bien dormir se leva alors,
et estant sorty avec son troupeau
s'en vint voir en quelle humeur
estoit son maistre. Hé bien, luy
dit-il, estes vous tousjours saule,
comme vous estiez hier ? Je ne le
fus jamais, respondit Lysis, encore
que par mesgarde il y ait eu
quelques nymphes qui m'ont
apellé ainsi. Je suis bien un arbre
à la verité, mais ce n'est pas un
arbre commun. Les dieux n'ont
pas tenu si peu de conte de moy,
que de vouloir faire de mon
corps une metamorphose vulgaire.
Ne sçais tu pas que ceux
dont les poëtes parlent, sont tousjours
changez en des arbres qui
n'ont point encore esté veus au
monde, et qu'ils sont le principe
de leur estre ? Je suis un nouvel
arbre adjousté à la nature, et si
tu demandes mon nom, c'est Lysis.
Tous les arbres qui sont dans
Ovide portent le nom des personnes
dont ils viennent. Voyla
une chose dont je me suis avisé tout maintenant. Mais tous ces
nouveaux arbres dont vous parlez,
reprit Carmelin, ne se sont-ils
pas apres rendus communs ?
Tres-asseurement, respondit Lysis ;
Myrrha ayant esté changée
en un arbre de son nom, on en
a veu apres en Arabie grande
quantité de pareils. Et bien cette
Myrrha est elle dedans tous ces
arbres ? Dit Carmelin. Tu subtilises
fort, respondit Lysis, apren
qu'elle n'est que dans le premier,
et que les autres sont nez de ses
rejettons ou de sa semence, et ne
sont que ses enfans. Ainsi donc
vous pourrez avoir quelque jour
une belle lignee, s'il plaist à Dieu,
reprit Carmelin, je suis content
pour ce point : mais dites moy
est-ce une agreable chose d'estre
ce que vous estes ? Ha ! Carmelin,
s'escria Lysis, que tu me mets sur
un beau suject. Helas ! Je n'eusse
jamais pensé qu'il y eust eu tant
de plaisir à estre arbre, comme il
y en a. Tu és si brave homme que
je te diray librement une chose
d'importance, quand je devrois
estre puny pour avoir divulgué
le secret des divinitez. Apren,
mon amy, que la vie des plus puissans
monarques, est ennuyeuse
au prix de la nostre ; Diane n'a pas
si tost monstré sa face d'argent,
que les demy dieux et les nymphes
des boccages avec les divinitez
aquatiques, s'assemblent
dedans des prez, où l'on prend
toute sorte de recreations. Le
dieu Morin mesme me fit hier
cét honneur de me venir treuver
avecque cyprez, et Lucide, Synope,
et deux hamadryades me
rendirent ce mesme devoir. Nous
avons dansé, nous avons chanté,
nous avons folastré, et les herbes
de ces prairies portent encore
les marques de nos pas. Lucide
qui est une nymphe de fontaine,
nous a menez dans son ruisseau.
Nous avons marché au travers
de ses eaux sans nous moüiller
à mon avis, et elles se sont
ecartees pour nous donner passage,
nous faisant une voûte de cristal,
au dessous de laquelle on se
promenoit tout à laise. Enfin
nous sommes parvenus à sa grotte
qui est enrichie de plus de
branches de corail, de pierres
rustiques, de nacre de perles, et
de coquilles, qu'il n'y en a en
toutes celles de Sainct Germain
En Laye. C'est là qu'elle nous a fait
une collation superbe ou j'ay
apris que les arbres mangent,
et ne sont pas privez de tous
les contentemens du monde :
mais tout cela n'est rien au prix
du plaisir de se voir avec des
nymphes si belles comme estoit
nostre hostesse, devant laquelle
Diane estoit si honteuse de paroistre,
qu'elle se cachoit le plus
souvent avec le voile d'un nuage.
Helas ! Diray-je le reste ? Est-il
permis de publier de muettes caresses,
dont l'on me favorisoit
mesme sans m'en parler ? Ouy, je
te lés puis dire, pourveu que tu
t'aproches pres de moy, et que
ce zephire qui vole icy alentour
ne l'entende point. Il est si babillard
que dés qu'il sçait quelque
nouvelle, il la va conter par
tout, et la souffle aux oreilles de
ceux qui passent. Carmelin s'estant alors aproché,
son maistre continua de parler,
et luy aprit que son secret estoit
qu'il avoit baisé sa nymphe,
et qu'il luy avoit touché le sein.
En bonne foy, mon maistre, dit
Carmelin, obligez moy à tout ce
que vous voudrez, pourveu que
vous ne me forciez point de croire
ce que vous me racontez. Je ne
suis que d'autant plus joyeux de
t'entendre dire cecy, repartit Lysis,
puis que tu ne me veux pas
croire, je connoy que ma felicité
est si grande qu'elle est incroyable,
et si desormais je tasche à te
preuver mon dire, ce ne sera que
pour monstrer qu'il n'aura pas
tenu à moy que tu ne m'ayes
crû.
Pendant que Lysis disoit cecy,
Carmelin ne faisoit que fleurer,
et enfin ayant regardé le saule, il
vid qu'une jaune et liquide matiere
couloit depuis le haut jusqu'en
bas. Ha ! Mon maistre, s'escria
t'il en se retirant, qu'avez
vous fait là ? Que vous estes salle !
S'il vient icy des honnestes gens
vous voir, que diront-ils ? Il se
gasteront tout comme j'ay fait. Ayant
dit cela il osta un peu d'ordure
qui estoit sur son habit, et ayant
pris une pierre aiguë, il racla celle
qui estoit sur l'escorce du saule.
Recueille, cher Carmelin, dit Lysis,
recueille, recueille, sois bon
mesnager : ce sont des premiers
fruicts de l'arbre Lysis. C'est une
gomme pretieuse qu'il jette : la
France s'en va devenir aussi heureuse
que l'Arabie. Je produis
une drogue aussi excellente que
les pleurs de la mere d'Adonis,
ou ceux des soeurs de Phaeton.
Amasse, amasse, et porte tout à
quelque pharmacopole. C'est
belle fiente humaine qui puisse
estre au nez de nos mal-veillans,
dit Carmelin, me voulez vous
faire devenir fou aujourd'huy ?
Ha ! Que tu és desja bien insensé,
dit Lysis, tu laisses perdre une liqueur
que tu vendrois plus cher
que l'encens, l'ambre, ny la myrrhe.
Est ce que tu n'as point de
bassin ? Ne voy-tu pas cette boiste
que j'ay sur la teste ? Tasche de
l'avoir pour mettre ta drogue. Je
l'ay desja bien veuë, reprit Carmelin,
à quoy vous sert-elle
donc ? On me la mise au lieu de
chapeau, respondit Lysis, mais
je croirois bien qu'estant de bois
comme elle est, elle s'est maintenant
incorporee avec ma teste.
Quelle le soit ou non, repliqua
Carmelin, je ne m'en informe
pas. ô mal-avisé que tu es ! Dit
Lysis, mets-tu donc ainsi tout
dans l'indiference ? Quelque jour
que mon bois commencera encore
à suer et à pleurer ouvrant
toutes ses pores, il pourra passer
par icy des pasteurs qui ne seront
pas si dedaigneux que toy, qui
meprises autant les richesses que
je t'offre, que si tu estois un disciple
de Diogene ou d'Epictete.
Ils ne s'estimeront que trop
heureux de pouvoir recueillir
mon ambre jaune. Je leur permets
bien de le prendre, dit Carmelin,
mais c'est à condition qu'ils
en tasteront. Pour cettuy-cy que
j'ay osté, je ne sçay que vous ne
le donnez à ces belles dames qui
vous viennent visiter. Ha ! Mon amy, dit Lysis, nous ne nous
voyons point le jour : nous ne paroissons
que la nuict. Si est ce
que je voy bien vostre visage et
une partie de vostre poictrine,
repartit Carmelin. Ce que tu vois
maintenant, reprit Lysis, c'est
un corps et une teste de bois. Vostre
visage est donc peint de couleur
de chair, dit Carmelin, et si
vous estes un homme de bois, à
quoy pensez vous estre propre
desormais, sinon à servir de faquin
en la grande escurie du
roy.
Comme ils disoient cela, Anselme
se treuva derriere eux, et
commença de crier. Une teste
de bois peut aussi servir à faire
une marotte. Ne te moques point
de moy, je te prie, dit Lysis, sçache
que si mon bois devoit estre
coupé, ce ne seroit que pour faire
des statuës de dieux. Pardonnez
à mon premier mouvement qui
m'a fait dire une petite raillerie,
repartit Anselme, je vous
honore tousjours extrémement,
et je ne vien icy que pour m'informer
de vostre disposition.
Mon maistre se porte des mieux,
dit alors Carmelin, il boit et mange
comme un homme. Est-il vray
incomparable Saule, dit Anselme ;
on ne m'apelle pas ainsi, repartit
Lysis. Comment donc ? Luy demanda
Anselme. On m'apelle
Lysis, luy respondit-il.
Anselme crut alors que puis
qu'il mangeoit librement, et qu'il
vouloit estre apellé Lysis, il estoit
rentré en son bon sens, et ne
s'imaginoit plus d'estre arbre, ce qui
estoit la folie de sa folie ; je veux
dire que c'en estoit une seconde
adjoustee à la premiere, qui estoit
de s'estre fait berger. Mais comme
il luy eut demandé s'il vouloit
venir desjeuner chez Clarimond,
il respondit que les deitez champestres
ne mangeoient point le
jour, et qu'il se reservoit pour la
nuict, durant laquelle il devoit
faire festin avec des gens de sa
sorte, non pas avec des mortels.
Anselme fut bien fasché de se
voir si loin de son conte et de le
treuver tousjours en erreur.
S'aprochant donc de luy, il fit tant
qu'il luy raconta comment il avoit
passé sa derniere nuict, qui
luy donnoit esperance d'en passer
bien d'autres joyeusement, et
sur tout il declara qui c'estoit qui
luy avoit mis sur la teste sa belle
boiste platte, qui sembloit estre
un de ces rondeaux dorez, que
portent les saincts de village.
Anselme ayant ouy en bref toutes
ces choses, se douta bien que
c'estoit Hircan qui l'avoit voulu
tromper ; il s'en retourna tout
aussi tost en aprendre l'histoire à
Clarimond, et à Montenor, et
des qu'ils eurent desjeuné, ils s'en
allerent voir ce faux dieu de riviere,
qui leur donna bien du
plaisir en leur aprenant toutes les
particularitez de son avanture
nocturne. Ils eussent esté fort aises
de jouyr une fois seulement
d'un bon heur pareil au sien, et
faisant partie pour aller voir Lysis
la nuict avec les autres deitez, ils
resolurent de ne le point voir de
tout le jour, de peur qu'il ne leur
prist envie de luy persuader qu'il
n'estoit point un arbre, et que le luy ayant fait croire, ils ne perdissent
le contentement qu'ils esperoient.
Il est bien vray qu'Anselme
l'ayant pris en sa charge des
mains de son parent, estoit obligé
d'essayer de le guerir de sa folie :
aussi avoit il envie de le faire :
mais ce n'estoit que le plus tard
qu'il pourroit, et s'il pretendoit
de le faire sortir de son saule,
pour le mener de tous costez, et
avoir le moyen de voir plus souvent
Angelique, ce ne devoit
estre qu'apres avoir pris son plaisir
de luy. Hircan estant de son
avis ils firent complot ensemble
de tascher à faire devenir Lysis
homme, par une seconde metamorphose,
apres qu'ils se seroient
bien resjouys avec luy : car
ils craignoient qu'il ne luy arrivast
du mal tout à bon, s'il ne
faisoit plus sa demeure que dans
un saule.
Lysis estoit tousjours cependant
avec Carmelin qui luy faisoit
force belles objections pour luy
monstrer qu'il n'estoit point arbre,
mais voyant qu'il n'y gagnoit
rien, il le quitta là pour aller
querir son disné qu'il avoit
oublié. Ceux qui ont veu que Lysis
sembloit estre fort sage en
quelques autres choses et parloit
tousjours tres-elegamment, s'estonneront
possible comment il
se pouvoit faire, que nonobstant
cela il fust si hypocondriaque, de
s'imaginer d'estre arbre : mais il
faut qu'ils croyent qu'il n'y a
point icy de contradiction ny de
difficulté, et que ce berger voyant
que tout le monde se moquoit
de son opinion, ne laissoit pas
d'y demeurer, et eust esté bien
fasché d'en estre sorty, tant il avoit
de desir qu'elle fust veritable
pour causer plus d'admiration
aux autres.
Comme il estoit parmy ses réveries
deux hommes à cheval
passerent par un chemin assez
proche de son arbre. Ils aperceurent
sa teste avec la boëtte dessus,
et ne pouvans bien descouvrir ce
que c'estoit que cette figure grotesque,
ils eurent la curiosité d'aller
jusques à luy. Hé ! Que faites
vous là ? Mon amy, luy dit l'un :
servez vous d'espouvantail aux
oyseaux ? Il me semble qu'il n'en
est point de besoin ; il n'y a point
de cheneviere icy contre. N'est-ce
point plustost que vous estes à
la chasse ? Luy dit l'autre, et que
vous avez tendu des filets quelque
part. N'avez vous pas mis
aussi des gluaux sur vostre teste ?
Voyla la glux qui vous tombe le
long des cheveux ; elle est bien
mal placee pour atraper quelquechose.
Il disoit cela à cause du cotignac
qui estoit coulé sur la teste
de Lysis et ce demy dieu
champestre respondit aussi tost,
ne vous informez point de ce
qui me concerne, ô hommes prophanes,
retirez vous d'icy, et n'en
aprochez que de cent pas, de peur
que vous ne violiez un lieu sacré.
Le dernier qui avoit parlé connoissant
par ce discours que Lysis
n'estoit guere sage, se contenta
de donner un coup de baguette
sur sa toque de bois, et le mesprisant,
continua son chemin avec
son compagnon. Le coup qu'il luy donna fit pancher la
boiste jusques sur son nez, tellement
qu'il ne voyoit plus goute,
et que cela l'importunoit fort,
parce que les mouches venans
manger du cotignac, luy picquoient
aussi le visage. Or il avoit
ses deux bras estendus pour tenir
les branches du saule à l'accoustumee,
et il ne les osoit quiter,
croyant qu'il faloit tousjours estre
en ceste posture, pour faire
paroistre qu'il estoit arbre, et que
s'il se fust servy de ses mains, et
que quelque survenant l'eust aperceu,
il eust crû qu'il derogeoit
à sa qualité. Il secoüa donc seulement
la teste, et en trois coups il
jetta la boiste à bas, sans estre fasché
de la perdre, d'autant qu'elle
commençoit à luy desplaire. Carmelin
revint un peu apres en faisant
paistre son troupeau, et se
repaissant soy-mesme avec un
gros morceau de pain et de lard.
J'ay oublié à dire tantost une chose
à Anselme, luy dit Lysis, je le devois
prier de m'envoyer ma guytarre
pour me resjouyr icy dans
ma solitude, et principalement
pour faire la musique les nuicts
avec les autres divinitez. Pourquoy
cela ne me seroit-il pas permis ?
J'ay veu un cyprez qui jouë
fort bien du violon. Nous avons
icy les mesmes sciences que nous
avions en nostre vie humaine, et
nos exercices sont pareils. Je vous
dy encore un coup, respondit
Carmelin, que je ne croiray point
qu'un cyprez jouë du violon que
je ne le voye. Il y a un remede à
tout cecy, repliqua Lysis, fais
toy arbre, et tu verras toutes les
merveilles de nos semblables.
Pleust à Dieu que tu le voulusses
estre, et que tu fusses planté à
costé de moy, afin de nous desennuyer
tousjours par de beaux
entretiens. Il y en a assez d'autres
alentour de moy, mais ils ne parlent
point, et s'il y a des demy
dieux, ou des demy deesses sous
leurs escorces, il faut qu'ils soient
de bien mauvaise humeur. Si l'on
pouvoit estre arbre pour un jour
seulement, reprit Carmelin, il
n'en faut point mentir, je serois
bien aise de l'estre, tant j'ay d'envie
de sçavoir si tout ce que vous
m'avez raconté est vray. Mais
comment pourrois je faire pour
estre de vostre qualité ? Il en faudroit
parler aux dieux, repartit
Lysis, et en attendant estre
amoureux de quelque ingrate
maistresse. Tout cela est trop
long, dit Carmelin, je suis impatient.
Je suis donc d'avis, reprit
Lysis, que tu fasses faire un grand
trou en terre, et que tu te foures
là jusqu'au ventre ; il se peut faire
que tes jambes germeront, et se
prendront à la terre comme des
racines, et puis quelqu'un de tes
meilleurs amis te viendra bien
arroser pour te faire fleurir.
Allez chercher d'autres gens que moy,
qui suivent vostre conseil, dit Carmelin,
je ne veux pas pourrir tout
en vie, pensez vous qu'il me feroit
beau voir planté là pour reverdir ;
on viendroit de cinquante
lieuës à la ronde pour me considerer.
J'aymerois mieux à tout
hazard m'enfermer comme vous
dans le creux d'un saule. Ne t'ay-je
pas desja dit que je n'estois point dans un saule ? S'escria Lysis,
ou te vais-tu forger ces chimeres ?
Je n'en parleray plus, dit Carmelin :
aprenez moy seulement
si je pourray voir les esbatemens
que vous avez la nuict, sans estre
du rang des arbres. Je n'en sçay
rien, repartit Lysis, car les divinitez
ont des corps si subtils que
les hommes ne les sçauroient remarquer :
toutefois l'espreuve ne
t'en coustera rien.
Le maistre et le valet eurent
plusieurs autres entretiens sur
ce sujet, et Carmelin se proposa
enfin de participer aux avantures
de Lysis, s'il estoit possible.
La danse, et les baisers dont
il luy avoit parlé luy chatoüilloient
tellement l'esprit, qu'il avoit
grand desir d'estre d'une
compagnie où l'on passoit si bien
le temps. Mais sur tout il estoit
fort charmé par la collation dont
il voyoit des preuves qui luy faisoient
quasi croire tout le reste.
Il avoit rencontré à ses pieds la
boiste de cotignac qui estoit des
relicas du banquet, et bien qu'elle
fust toute terreuse, il ne laissoit
pas de manger tout ce qu'il y avoit
dedans, et de lescher encore
le bois avec sa langue. Estant attiré
par ces douceurs, il s'en retourna
de bonne heure chez son
hoste pour mettre ses moutons
à l'estable, et ayant dit que l'on ne
l'attendit point à coucher, il s'en
revint voir son maistre.
Ils parlerent ensemble des delices futures,
et Lysis disoit à Carmelin entre
autres choses, que s'il le pouvoit
faire enregistrer en la confrairie
des deitez champestres, il
sçavoit une hamadryade qui estoit
bien son cas pour estre sa
femme, et que si elle n'avoit le
teint delicat au moins avoit elle
un corps robuste et gaillard. Cela
ne me viendra pas mal, dit Carmelin,
car je n'ayme point ces
femmes qui font tant les poupees :
mais je veux qu'elle m'aporte
un bon doüaire. C'est à sçavoir
si ces nymphes ont quelque chose
en mariage, repartit Lysis, nous
en deviserons plus amplement,
quand ce sera au fait et au prendre.
Il y avoit long-temps que la
nuict estoit venuë lors que Carmelin
s'estant couché au pied de
l'arbre se laissa abbattre par le
sommeil, quoy que les discours
de son maistre fussent fort charmans.
ô que les belles avantures
de Lysis se passoient en un lieu
bien peu favorable pour sa gloire,
et pour le profit du peuple. Il
estoit en un païs si desert, que de
tout le jour il n'y avoit que deux
hommes qui l'avoient veu, et à
ce soir cy il n'y eut personne qui
ouyst les agreables discours qu'il
tenoit avec Carmelin. ô que si tant
de belles choses se fussent passees
à une lieuë de Paris, comme à Charenton
ou à Gentilly, il y eust bien
eu du monde qui fust venu visiter
de si rares personnages. Mais
il suffisoit que nostre brave noblesse
qui estoit aux environs, en
eust la connoissance pour le raconter
apres à ses amis.
L'heure de la mascarade venuë,
Lucide qui avoit tousjours
esté chez Hircan, s'habilla comme
la nuict precedente, et Synope, le cyprez, et les hamadryades
aussi. Pour Anselme, Montenor,
et Clarimond, on les fit habiller
en dieux de riviere, de
mesme qu'Hircan, afin qu'ils ne
parlassent point, et qu'ils ne fussent
point reconnus. Toute cette
troupe de divinitez faites à la haste,
monta en carrosse, et ne descendit
point qu'à un demy quart
de lieuë de l'endroit où estoit le
saule incomparable. Le cyprez
joüa du violon, et l'on le suivit en
dansant. Lysis qui n'avoit garde
de dormir, entendit bien tost
cette harmonie, et cria vistement
à Carmelin. Esveille toy paresseux,
esveille toy : voyla nos
nymphes qui arrivent. Prepare
ton eloquence, afin que quand
elles t'interrogeront, si elles te
prennent pour un homme, au
moins que ce ne soit pas pour un
homme vulgaire. Remets en ta
memoire ces lieux communs avec
lesquels on a syringué de la
doctrine en ton esprit, sans que
tu ayes jamais estudié sur aucun
ancien autheur. Carmelin fut
esveillé par ces paroles qu'il entendit
à demy, et son maistre apercevant
desja la troupe divine, sortit
allaigrement de son arbre
pour se monstrer diligent à l'aller
recevoir. Lucide luy venant la
premiere à la rencontre, il luy
fit une humble reverence, et la
nymphe luy rendant le change,
luy demanda comment il s'estoit
porté, depuis la derniere veuë.
J'ay tousjours esté fort gay, respondit
Lysis, et je m'asseure que
mes branchages ont esté bien
verdissans, car je vivois en esperance
de vous revoir bien tost, et
puis il y a une bonne nouvelle,
c'est que je me suis avisé que je
ne suis pas saule, mais que je suis
l'arbre Lysis, dont jamais l'on n'avoit
ouy parler, et j'ay connu qu'il
sort de moy une certaine drogue
plus precieuse que l'ambre. Puis
que chacun aporte icy de ses
fruicts, et que vos hamadryades
nous aportent de leurs serises et
de leurs abricots, je suis marry
que je ne vous ay aporté de ce que
mon escorce jette. Vous l'eussiez
fait seicher au soleil pour en faire
des colliers et des bracelets.
Les deitez prirent bien du plaisir à
entendre son imagination, mais
elles en eussent bien ry davantage,
si elles eussent sçeu de quel
ambre il parloit.
Carmelin qui estoit alors bien
estonné de voir tant de personnes
inconnuës, avoit tant de peur
qu'il n'osoit s'éloigner de luy,
tellement que Synope l'ayant aperceu,
dit à Lysis, qui est-ce que
vous avez là derriere vous ? Cher
frere. Qui seroit-ce ? Respondit
Lysis, ne voyez vous pas que c'est
mon ombre, et que la lune luit
fort maintenant ? Nullement, dit
Synope, je sens icy la chair fraische.
Nous sommes trahies. Voila
un mortel, fuyons mes compagnes.
En disant ces paroles elle s'enfuit,
et toute la troupe la suivit incontinent :
de sorte que Lysis se mit à
courir apres, leur disant le plus haut
qu'il lui estoit possible : où courés
vous ? Cheres divinitez, arrestez
vos pas ; ce n'est qu'un miserable
berger que vous fuyez. Si vous ne demeurez ici, il aura sujet de croire,
et tous les autres hommes pareillement,
que vous les redoutez,
puis que vous n'osez paroistre
devant eux.
Tous ceux qui fuyoyent s'arresterent
à ces mots, et s'estans assemblez
dans une prairie, ils firent
semblant de s'estre asseuré
le courage, et demanderent à Lysis
qui estoit donc celuy qui l'accompagnoit.
C'est le berger Carmelin,
leur respondit-il lors que
j'estois homme il estoit mon compagnon
de fortune ; quand ce ne
seroit qu'à cause de cela, vous le
devez cherir : mais il a en outre
de belles perfections. Ne feignez
point de vous monstrer à luy.
Junon, Venus et Pallas se monstrerent
bien à Paris qui estoit un petit
desbauché qui ne le valoit pas.
Cet homme icy est un berger qui
a l'honneur en recommendation,
et pour vous dire le secret, il a desiré
voir nos plaisirs nocturnes.
Cette curiosité part d'un bon esprit
qui ne doit pas estre frustré
de son attente. Il faut exaucer ceux
qui nous invoquent. Nous le recevrons
en nostre compagnie pourveu qu'il soit fidelle, dit Sinope. Il
le sera foy d'arbre gommeux, repartit
Lysis : mais dites moy, je voy là
trois divinitez que je ne connoy
point. Ce sont des dieux de riviere
qui sont venus avec Morin, reprit
Synope, ils habitent tantost dans
la Seine, et tantost dans la Marne.
Lysis les salua aussi tost, et ils le
vindrent embrasser un peu plus
doucement que leur compagnon
n'avoit fait la nuict precedente.
Lucide dit alors qu'elle vouloit
mener la compagnie en un lieu
fort delicieux, et ayant marché la
premiere, elle ne s'arresta point
qu'à un quart de lieu de là. Carmelin
alloit avec les autres, non
sans un grand respect, et il tenoit
tousjours son maistre par la jaquette
de peur de l'abandonner.
Comme ils furent en un pré
tout quarré et si bien environné
d'arbres, que c'estoit une forme
de salle, le cyprés joüa des courantes,
et les dieux de riviere menerent
danser les nymphes. Lysis
admira leur belle disposition : mais
Lucide luy dit, qu'ils avoient apris
à sauter avecque leurs carpes. N'y
ayant point d'honneur à gagner
apres eux en ce mestier là, il ne
voulut danser qu'aux chansons.
Carmelin fut aussi de la danse, et
l'on s'y remua d'une telle sorte
que l'on lui faisoit bien trouver
ses jambes. Cet exercice ayant lassé
chacun, ils se coucherent tous
sur l'herbe, et Lysis s'informa des
avantures des nouveaux dieux de
riviere. Synope lui dit qu'ils n'avoyent
jamais esté hommes, et
qu'il n'y avoit point eu de metamorphose
en eux, mais qu'ils estoient
des enfans des autres, et
que toutefois ils ne parloient
point. à l'instant on voulut jouër
à des petits jeux ausquels ils ne
furent guere propres, pource qu' il
n'y en avoit point où il ne falust
tousjours dire quelque mot. Ils se
retirerent donc de ce divertissement,
et s'amuserent à ouïr l'harmonie
du luth de Morin. Carmelin
qui joüoit avec les autres en
estoit fort ennuyé, et il lui tardoit
tant que l'on apportast la collation, qu'il ne faisoit autre chose que
dire à son maistre, et cette consolation
quand viendra-t'elle ? Lysis
importuné de cela, le voulut employer
à quelque belle occupation
pour luy divertir l'esprit, et ayant
fait cesser le jeu du corbillon auquel
on s'amusoit, il dit aux nymphes,
mes belles, vous allez avoir
une satisfaction incomparable de mon
gentil berger ; et puis se tournant
vers Carmelin il lui dit, fais
une harangue au genre demonstratif
à la loüange de ces nayades
et de ces hamadryades, et de
ces dieux aquatiques. Vous m'excuserez
s'il vous plaist nostre maistre,
respondit Carmelin, mes escrits
ne parlent point de ces gens
là. Que dis-tu ? Ignorant, s'escria
Lysis, me veux tu faire recevoir
un affront, ne respondant point à
l'esperance que j'ay donnée de
toi ? Faut-il que mes rameaux qui
ont accoustumé d'estre tousjours
verds en rougissent de honte ?
Viença, poursuivit-il, luy parlant à
l'oreille, ne sçais tu rien où il soit
parlé de quelques beautez ou des
effets de l'amour ? Il le faut dire
premierement à ces nymphes, et
de là tu songeras à faire le panegyrique
de ces dieux. Je sçay bien discourir
sur la beauté, repartit Carmelin,
laissez-moi faire. Que ne
me parlez vous comme il faut du
premier coup ? Je n'enten pas la
moitié de vos noms barbares,
vous ne me parlez que latin. En
trois de vos mots, il y en a tousjours
quatre qu'on ne peut comprendre.
Carmelin ayant dit cecy,
s'alla mettre un genouil en terre
devant les nymphes, et leur tint
ce discours. Cachez-moy vos
beaux yeux, belles dames, ils me
font mourir ; non ne les cachez
pas, ils me donnent la vie. Si faites,
car ils m'ont ravi le coeur : mais
non, car si l'on me les ravissoit, on
me raviroit aussi l'ame. Voila ce
qui est au premier chapitre de
mon recueil, et il y a au second.
ô beaux yeux, vous n'estes point
des yeux, mais des soleils. Soleils
non, mais des dieux : mais comment
estes vous dieux, puisque
vous me faites mourir ? Ha ! Je voy
que vous estes des yeux en essence,
des soleils en beauté, et des
dieux en pouvoir, qui n'estes descendus
en terre que pour me faire
souffrir. Je voudrois bien en
sçavoir d'avantage, pour dire encore
à ces hommes à la grande barbe :
mais je croy qu'il n'y a point
de livre qui parle d'eux, et puis il
se peut faire qu'ils sont aussi bien
sourds que muets. Retire toy
de là, si tu veux tenir des discours
si impertinens, s'escria Lysis, il est
bien besoin que tu nous parles
de ton recueil. Faloit-il aussi que
tu fusses si peu respectueux
que de parler à des deesses comme
si tu estois amoureux d'elles ?
Pourquoy ne le seroit-il pas ?
Repartit Lucide, on ne le desdaignera
point : nous luy donnons pour
maistresse la plus grande des
hamadryades. Je vous en rends grace
pour lui, dit Lysis, il taschera
de meriter cette faveur ; tenez le
pour excusé, s'il vous semble qu'il
ait fait quelque sottise : car la splendeur
de vos beaux visages l'esbloüit
tellement, qu'il en est tout
hors de soi-mesme. Lucide regardant alors Lysis,
s'avisa qu'il n'avoit plus ce beau
bonnet que l'on lui avoit baillé.
Elle lui en demanda le sujet, et
lui dit qu'il estoit fort peu soigneux
de sa santé. J'ay desja dit
que j'avois le corps impassible, repartit
Lysis, et au reste j'ay negligé
vostre beau couvercle, parce que
j'ay songé qu'en tous les tableaux
des dieux je n'en ay jamais veu pas
un qui eust un chapeau, si ce n'est
Mercure qui en porte un pour
marque de sa dignité : et quant aux heros et aux hommes illustres,
je les ay aussi tousjours veus
nue teste, excepté quelques uns à
qui l'on donne un casque, mais
cela ne veut rien dire, ils n'en portoient
qu'aux combats.
Ces considerations eussent
long temps duré, si Synope ne
fust venu dire que c'estoit assez
devisé, et qu'il faloit faire collation.
Carmelin lui donna mille
loüanges en soi-mesme pour son
profitable avis, et les hamadryades
tirerent de leurs paniers force
bonnes choses qu'elles avoient
aportées, et les estallerent sur l'herbe
verte qui servoit de nappe. Le
dieu Morin s'approcha de Synope,
et sans que Lysis s'en aperceust
lui dit quelque chose à l'oreille.
Au mesme instant Carmelin receut
des mains de son maistre une
aisle de poulet d'Inde froid qu'il
deschiroit desja avec ses doigts,
sçachant que les mains ont esté
faites devant les cousteaux : mais
comme il en pensoit porter un
morceau à sa bouche, Sinope luy
retint le bras. Tout beau, berger,
luy dit-elle, il ne vous est pas encore
permis de manger avec
nous. Il faut que nous vous lavions
auparavant dans l'une de
nos fontaines. à quoy songe Lysis
de vous donner vostre portion ?
Il nous alloit bien mettre
en peine. Il nous eut falu aller
vers le dieu Pan, pour le prier de
nous purifier. J'ignorois cette ceremonie,
dit Lysis, vous me pardonnerez
si j'ay failly : je n'ay jamais
leu ce que vous dites dans
aucun poëte. Toutefois il le faut
bien croire, et il n'y aura point de
danger de bien baigner Carmelin ;
cela ne nuira point à sa santé.
Carmelin songeoit qu'il seroit
fort aise d'estre lavé par de si belles
dames, mais il eust voulu que
c'eust esté tout à l'heure, afin de
pouvoir collationner avec les autres,
et il ne voyoit point que l'on
se depeschast pour ce faire. L'on
luy avoit osté la viande qu'il tenoit,
et l'on ne cessoit de manger d'un
tel apetit, que tout devoit estre
bien tost expedié, ce qui luy faisoit
bien mal au coeur. Le repas
des divinitez finy, Synope treuva
qu'il estoit temps de l'aller baigner,
et fit mettre tous les autres
en train : mais il respondit tout
en colere, que cela estoit inutile,
puis qu'il n'y avoit plus rien à
manger. Synope luy repartit que
ce seroit autant de fait pour une
autre nuict qu'il les viendroit
voir ; et puis Lysis s'en vint luy dire
tout bas qu'il allast où l'on le vouloit
mener, et que ce seroit un moyen
de voir les grottes des nayades
où il avoit tant desiré d'aller. Carmelin
le croyant chemina librement
avec ces belles deitez : mais comme il fut au ruisseau de la
fontaine de Lucide, Synope dit à
Lysis, vous n'avez que faire d'assister
à nos mysteres, et puis il est
temps de vous en retourner ; voyla
Morin et deux autres dieux de
riviere qui nous veulent quiter,
allez vous en avec eux. Lysis qui
avoit grand desir de voir leurs ceremonies
pour estre des initiés en
la science divine, estoit fort fasché
de les quiter. Neantmoins il
falut qu'il s'en allast avec Morin
et les deux autres dieux qui estoient
Anselme et Clarimond.
Cependant Synope, Lucide,
Montenor, les hamadryades, et
le cyprez, prirent Carmelin par
les pieds et par la teste, et le plongerent
dans l'eau tout habillé, en
un certain endroit qui estoit assez
creux. Il ne treuvoit pas tant de
plaisir à cela comme il s'en estoit
imaginé : mais ce fut bien pis, lors
que le cyprez luy dit qu'il faloit
qu'il se mist tout nud. Quand il
eut osté son pourpoint et son
haut de chausse on l'atacha par les
bras à un saule qui estoit sur le rivage,
comme si cela eust esté de
la ceremonie. L'on lui retroussa
sa chemise, et l'on lui donna tant
le foüet avec des branches d'ozier,
qu'il ne cessoit de crier misericorde,
et disoit des injures à toute
la compagnie : mais Lucide lui
aprit que l'eau n'estoit pas capable
de le nettoyer, et qu'il avoit
un mauvais sang qu'il faloit faire
sortir de son corps à coups de
foüet, pour le rendre si pur, qu'il
fust digne de converser avec les
deitez.
Toute cette troupe luy ayant
bien fait du mal, s'en retourna au
rendez-vous le laissant là attaché.
Lysis estant desja arrivé vers le
lieu où estoit son arbre prit congé
des deitez aquatiques, qui
luy dirent adieu par signes des
mains et par reverences. Comme
ils l'eurent quité il fut estonné
merveilleusement, car il ne trouvoit
plus son sejour, bien que
l'aurore parust, et qu'il fist assez
clair. Hircan voulant esprouver
s'il y avoit moyen de luy oster sa
fantaisie, avoit mis ordre que
pendant son absence, l'on coupast
son saule jusqu'à la racine, et
que l'on l'emportast dans une
charrette. Outre cela l'on avoit si
bien couvert le lieu de terre qu'il
ne paroissoit point qu'il y en eust
jamais eu un. Lysis cherche par
tout, et son cerveau creux à bien
dequoy resver en cét accident.
Toutefois quoy qu'il ne vist plus
son bois, il s'imaginoit encore estre
arbre, et oyant venir quelqu'un
il se planta à peu pres sur la place
où avoit esté le saule, et pour ne
rien faire devant les hommes qui
contrevinst à sa nature, il haussa
les bras et escarquilla les doigts,
comme si c'eussent esté des branches.
Hircan luy aparut alors avec le
mesme habit noir qu'il avoit
quand il le delivra du peril où il
estoit chez Oronte. ô arbre, luy
dit ce magicien, je veux que desormais
tu sois homme. Il n'est
pas en ton pouvoir de le faire, repartit
Lysis : ce sont les grands
dieux qui m'ont metamorphosé. Les plus grands dieux sont de
petits nains en puissance aupres
de moy, reprit Hircan, et je te
vay monstrer la force de mes
charmes. En disant cela il fit un
cercle autour de luy, avec une baguette
qu'il avoit en main, et puis
il leut force mots barbares dans
un gros livre qu'il tenoit. Je voy
bien qu'il faut que je redouble
mes enchantemens, dit-il apres
à Lysis, car tu és si opiniastre que
tu y resistes. Que veux-tu faire, luy
respondit il ; desires tu me priver
de tout bien ? Laisses moy en
paix. Tu ne connois pas ce qui
t'est propre, repartit Hircan : tout
à cette heure il faut que tu sois
homme, malgré le ciel, la terre ;
et les enfers ; et puis que tu ne
veux pas sortir de ton escorce,
pour venir à moy, je m'en vay faire
abattre ton bois par les vents.
Tu seras privé de ta demeure, et
tu verras comme je puis commander
à toutes les puissances du
monde. ô vous roys de l'air et
balais de la terre (continua-t'il en
renforçant sa voix) vents qui
soufflez l'un d'un costé, et l'autre
d'un autre, à sçavoir du septentrion
et du midy. ô vous Boree,
et Auster, je vous conjure par les
pantouffles du destin, les vieilles
gregues de Saturne, et la chaire
percee de Proserpine, et par tout
ce qui est encore de plus venerable
et de plus auguste dans le
monde, que vous ayez à souffler
contre cét arbre, et à me l'abattre
de telle sorte, qu'il en perde sa
vigueur, et que je luy puisse faire
changer de forme.
Dés que le magicien eut proferé
ces paroles, voyla deux drosles
vestus de plume qui arrivent.
Il ne leur eut pas si tost dit, ô
vents, faites vostre charge, qu'ils
commencerent à souffler l'un d'un costé
et l'autre d'un autre contre Lysis
avec des soufflets qu'ils tenoient.
Ils avoient des joües enluminees
qu'il sembloit qu'ils enflassent en
mesme temps pour souffler aussi
de leurs bouches à reposees. Leur
action avoit tant d'effect sur l'imagination
de Lysis, qu'il croyoit
qu'ils luy fissent de la violence, et
comme s'il eust esté fort esbranlé
tantost il se panchoit d'un costé,
et tantost de l'autre, et tenoit ses
pieds attachez à la terre le plus
ferme qu'il luy estoit possible.
Enfin apres avoir bien resisté, le
vent du septentrion souffla avec
une telle vehemence, qu'il s'imagina
qu'il luy faloit ceder, de sorte
qu'en estant tout espouvanté,
il se laissa choir à terre. Aussi tost
les vents s'enfuyrent, mais plustost
s'envolerent, et le magicien
ayant fait une invocation
à toutes les puissances de l'univers,
alla verser l'eau d'une phiole
qu'il tenoit sur la teste de Lysis,
et puis il luy jetta de la poussiere.
ô arbre (dit-il en mesme instant)
je veux que mes charmes
surmontent le pouvoir des
dieux, et je te rends dés maintenant
la forme, et la nature
d'homme, qu'ils t'avoient ostee.
Leve toy, je te le commande.
Lysis se leva soudain : mais comme il pensoit parler au magicien
il s'en alla si viste, qu'il ne
remarqua point de quel costé il avoit
tourné, et puis il se treuva
si estonné qu'il ne pouvoit le
suivre. Hircan estant arrivé au
lieu où toute sa compagnie l'attendoit
dans son carrosse, y
monta aussi, et s'en retourna
chez luy. C'estoit Anselme et
Clarimond qui s'estoient desguisez
pour faire les vents : mais
bien qu'ils eussent eu beaucoup
de plaisir à voir les postures
de Lysis, ils regrettoient de
n'avoir pu voir aussi celles de
Carmelin, lors qu'on l'avoit
tant foüetté. Synope et Lucide
en firent un long recit qui fut
fort agreable, et quoy que
chacun eust veillé si long-temps,
personne ne voulut aller
dormir : on aymoit mieux
retourner vers Lysis pour sçavoir
en quel humeur il pouvoit estre.
Les fantaisies qui luy avoient
troublé le cerveau estoient alors
dissipees, et s'estant regardé
de tous costez, il crut que
veritablement il estoit homme,
de sorte qu'il s'en retourna
chez son hoste, où ayant treuvé
son chapeau et sa houlette,
il s'en equipa comme il avoit
tousjours esté, et ayant apellé
son chien, qui dormoit sous
une porte, il luy fit beaucoup
de feste. Il fit sortir son troupeau
de sa bergerie, et le mena
paistre aux champs, se croyant
obligé de reprendre son premier
exercice.
Le plus illustre de tous les
bergers faisant manger le
sainfoin et la treffle à ses
moutons, cheminoit posément
comme un homme qui resve sur
quelque chose haute, et levoit
gravement sa houlette à chaque
pas, ainsi qu'un pelerin espagnol
leve son bourdon. Il n'eut pas fait
un quart de lieuë, qu'il passa un
carrosse, d'où Hircan, Anselme, Clarimond et Montenor sortirent
avec leurs habits ordinaires.
Il les alla embrasser tous, et leur
dit, mes amis, vous voyez j'ay
souffert une seconde metamorphose.
Je vous saluë maintenant
en qualité de berger. Voyla Hircan
qui m'a fait reprendre ma
premiere forme. Nous en sommes
aussi resjouys, dit Anselme,
comme nous estions faschez de vous
avoir perdu. Mais
vous qu'en pensez vous ? Estes
vous de nostre avis ? Tout ce que
je puis dire, repartit Lysis, c'est
qu'il faut bien que malgré moy
je me donne de la patience. Il est
vray que j'avois bien du plaisir
lors que j'estois arbre : mais puis
qu'il n'est pas ordonné que je le
sois d'avantage, il se faut resoudre
à ne l'estre plus. Je ne souffre
rien maintenant que je n'aye desja
espreuvé ; et puis il faut considerer
que pour me monstrer
loyal amant, je ne doy pas estre
fasché d'avoir encore le moyen
de servir Charite. Vostre constance
est loüable, mon amy, dit
Hircan, et sçachez qu'auparavant
que de vous faire homme, j'ay
bien pris la peine de monter au
ciel, et de fueilleter le registre
du destin qui est le greffier de
Jupiter. C'est là que j'ay leu ce qui
vous devoit avenir, afin de ne
rien faire qui pust contrevenir à
ses arrests. Lysis est donc bien obligé
à Hircan, dit Clarimond ;
mais berger sans vous interrompre,
qu'avez vous fait de vostre
valet Carmelin ? Helas ! Quand j'y
songe, dit Lysis, je pense que les
nymphes l'ont ravy. Il estoit cette
nuict avec moy parmy la
troupe divine où il les charmoit
par son eloquence. Elles
m'ont fait accroire qu'elles
avoient envie de le baigner pour
le purifier, mais elles n'ont pas
voulu que je fusse des assistans : de
sorte que je connoy bien à cette
heure qu'elles avoient quelque
mauvais dessein, car il n'est point
encore revenu chez nostre hoste.
Les nymphes ont bien de plus
beaux serviteurs que celuy là, dit
Clarimond, possible que depuis
qu'il les a quittees, il y a quelque
beste farouche qui l'a devoré. Ha
dieu ! Ne touche-tu point au but ?
S'escria Lysis ; quelque loup n'a-t'il
point mangé mon fidelle
Carmelin ? à quoy ay-je songé
jusqu'à cette heure que je ne l'ay
point esté chercher ? Allons y
tout de ce pas. Ayons soin de luy :
sa perte seroit grande.
Apres avoir dit cecy il alla par
les champs d'un costé et d'autre,
et chacun le suivit : il crioit tant
qu'il pouvoit Carmelin, Carmelin,
où és-tu ? Mon amy, mon mignon,
mes delices, mes amourettes.
Et voyant qu'il ne respondoit
point, il dit il est mort sans doute,
il luy faut eslever un cenotaphe,
et faire son oraison funebre.
Lysis se treuva enfin pres du ruisseau
de Lucide, au long duquel il
commença de cheminer en criant
encore, où és-tu Carmelin, et
tout en un instant il entendit une
voix qui disoit, me voicy, mon
cher maistre. Ayez pitié du plus
miserable berger qui vive. Il s'avança
alors à grand pas, et trouva
le pauvre Carmelin à demy nud attaché à un arbre. Qui t'a
mis là mon amy ? Luy dit-il, qui
ont esté les sauvages personnes
qui ont fait un tel affront à un si
doux naturel ? C'a esté vos nefles,
d'icy prés, qui m'ont traisné dedans
les grottes, respondit Carmelin.
Tu veux dire, reprit Lysis, que ç'a
esté les nymphes et le cyprez
qui t'ont traisné dedans leurs
grottes, vous avez raison, dit Carmelin,
je donne au diable leurs
danses, leurs jeux et leurs collations,
si pour y assister il faut souffrir
le mal que ces maudites personnes
m'ont fait. Tu les pourrois
possible bien prendre pour d'autres,
dit Lysis, je ne m'abuse point,
ce sont elles, repartit Carmelin,
que l'on me destache, et j'en diray
davantage. Alors Hircan qui
avoit un cousteau à son espee,
coupa de meschantes jartieres
dont on l'avoit lié. Quand il
fut rhabillé, il conta ce qui luy
estoit avenu, dequoy chacun
s'estonna fort : car l'on ne tenoit
pas les nymphes pour si
mauvaises comme il les faisoit.
Mais Lysis interrompant son discours,
luy vint dire, ne te fasche
point, le mal est passé, et en recompense
je m'en vay te bien
donner de la joye. Apren une
chose que je n'avois pas encore
songé à te dire ; je ne suis plus arbre,
je suis le berger Lysis. Mon
ennuy m'a aussi empesché de
m'en informer, repartit Carmelin,
toutefois je me doutois quasi
de vostre changement de nature.
Bontemps vienne : oublions le
passé puis que vous le voulez :
mais sur tout qu'on ne me parle
plus d'aller avec ces belles dames
que j'ay veu cette nuict, ce
sont peut estre des esprits malins.
Je ne desire point d'avoir quelque
chose à desmesler avec des
gens de l'autre monde.
Carmelin ayant dit cecy estoit
pres de s'en aller avec les autres,
n'eust esté qu'il n'avoit point
son chapeau. Les nymphes ne l'avoient
pas laissé avec ses habits ;
apres s'en estre joüé long-temps,
elles l'avoient jetté dans des buissons
fort esloignez, où il n'avoit
garde de l'aller chercher. Ne laissons
pas de nous en aller, dit Clarimond,
je vous en donneray un
autre. Cela ne se passera pas ainsi,
dit Carmelin, je ne veux pas que
l'on m'affronte de quelque chose
que ce soit. Me deussiez vous
donner plus de chapeaux qu'il
n'en sçauroit tenir entre le ciel
et la terre, je veux aussi ravoir le
mien : et je sçay bien ce que je feray.
Il n'y a qu'à faire apeller mes
dames les nymphes pardevant
le juge de ces lieux, dit Anselme.
Faites cela voirement, dit Clarimond,
voyla tout à propos un
sergent qui s'en va le long du
grand chemin, allons le joindre.
Cela estant dit l'on commença
de marcher, et Carmelin ayant
attrapé cét homme qui estoit un
sergent veritablement, luy dit,
mon compere, il y a des dames
fort peu sages qui m'ont desrobé
mon chapeau sans suject : ne seray
je pas bien fondé à les faire
apeller pour me le rendre ? Ouy
asseurement, mon bon amy, respondit
le sergent, dites moy
leur nom et leur domicile, je leur iray porter un exploict. Il en faut
parler à mon maistre, dit Carmelin.
Celle qui doit avoir commis
le larcin s'apelle Lucide, dit Lysis
en arrivant alors, pour son domicille
elle l'a esleu dans la source
de la fontaine d'icy proche : mais
elle y est si bien cachee que tu ne
l'y trouveras pas, pauvre sergent
mortel : il faudroit un sergent
celeste comme Mercure pour
faire cette execution. Quant à ses
compagnes qui l'ont assistee au
delict, elles sont enfermees sous
des escorces d'arbres ; où irois-tu
treuver tout cela ? Pour toy Carmelin,
quite donc ta poursuite.
Il ne te profitera de rien de t'ataquer
à de plus puissans que toy.
Les nymphes ne reconnoissent
point les juges terriens, ou si elles
se sousmettent à eux ; elles les corrompent
comme le fils de Priam.
Le sergent s'en alla apres ce
discours, croyant que soit que
ces gens cy se moquassent de luy,
soit qu'ils n'eussent pas l'esprit
bien fait, il n'y avoit rien à gagner
avec eux, veu qu'il n'entendoit
point ce qu'ils luy vouloient
dire. Carmelin estant bien fasché
de voir qu'il ne pourroit avoir
raison de ces larronnesses,
commença de s'escrier, ha ! Mon
pauvre chapeau, faut il que je te
perde en la fleur de ton âge et de
ta beauté ? Il est bien vray que
mon grand pere se servit de toy
en premieres nopces : mais tu
eusses servy encore long-temps à
ma posterité. Ha ! Que je te regrette,
quand je songe que tu as
esté par si long espace la fidelle
couverture des soins et des pensees
qui se forgeoient en ma teste,
et le noble estuy de toute ma
doctrine. N'en pleurez point, dit
Anselme, son heure estoit venuë. Nous
luy ferons un vain tombeau
comme nous voulions faire
pour vous, croyans que vous
fussiez perdu. Et puis pourquoy
ne vous consolerez vous pas, puis
que l'on vous en promet un plus
beau ? Carmelin ayant songé
quelque peu, reprit la parole en
cette sorte. Mais quoy ce chapeau
sera-t'il donc, monsieur, de fine
laine ? On ne luy donna pas le loisir
d'achever ce plaisant discours,
ny a Anselme de luy respondre :
car chacun se prit à rire aussi tost,
et Montenor principalement
qui sçavoit qu'Anselme venoit
d'une race de marchands du costé
paternel, et que le drap et la
laine avoient bien servy à le faire
grand seigneur. Lysis voulant faire
cesser la risee dit, et la faute ne
vient que de n'avoir pas mis une
virgule ou une parenthese dans
sa periode. Enten-tu Carmelin ?
Observe cela, si tu ne veux plus
faillir en tes transpositions.
Le discours du maistre fut
trouvé aussi agreable que celuy
du valet, pource qu' il donnoit un
certain accent à ses paroles qui
les faisoit beaucoup valoir. Carmelin
y prit mesme du plaisir,
mais quand Clarimond fut chez
luy, il le resjouyt bien plus en luy
donnant le chapeau qu'il luy avoit
promis, lequel estoit meilleur
que le sien, encore qu'il ne
le fust guere. L'on luy dit que s'il
estimoit les pieces antiques, c'en
estoit là veritablement une aussi digne d'un beau cabinet, que medaille
qui fust au monde. Il estoit
tout ravy d'avoir ce chapeau : car
s'il avoit regretté l'autre, c'estoit
qu'il n'esperoit pas que l'on luy donnast
cettuy cy. Il alla neantmoins
prier son maistre de luy distinguer
par nom et par habit toutes
les deitez champestres, afin de
sçavoir qui estoient celles qui luy
avoient fait le plus de mal. Il se
trouva que c'estoient les hamadryades
et Lucide : mais
pour Synope elle ne luy avoit
donné aucun coup de foüet, et
s'estoit mesme esloignee pendant
qu'il souffroit le supplice.
Ha ! Le grand mystere qui est caché
l'a dessous, luy dit Lysis : il
faut que tu croyes que Synope
est d'une complexion fort amoureuse.
Elle a tesmoigné qu'elle
avoit de la passion pour moy :
mais voyant que je l'ay tousjours
mesprisee, elle ne veut plus
adorer d'autre merite que le
tien. J'en ay desja eu quelque
doute, et il m'est avis qu'elle ne
t'a jamais regardé comme une
personne indifferente, tellement
que voicy par où je te pren pour
te mettre hors de peine ; imagine
toy maintenant que c'est elle qui
a commis le larcin de ton chapeau,
mais que ce n'a esté que
pour le garder en guise de faveur.
Il me souvient que Charite
me prit bien un jour un de mes
souliers pour le mesme suject. Je
ne sçay quelle amour vous entendez,
repartit Carmelin, que
ne me secouroit elle donc ? N'en
parlons plus son humeur ne me
plaist guere. Si vous voulez que
j'aye une maistresse, que ce soit la
bergere dont vous m'avez autrefois
parlé. Charite à une compagne
qui s'apelle Jaqueline, dit Lysis,
c'est à elle que j'ay songé. Tu
la dois aimer, quand ce ne seroit
qu'à cause que son nom est beau,
et que tu pourras faire dessus une
gentille allusion, disant qu'elle
s'apelle Jaqueline, parce qu'elle
est une javeline dont l'amour
transperce les coeurs. D'ailleurs
lors que ton histoire sera mise
par escrit, ce sera une chose bien
agreable de voir qu'elle aura
pour tiltre, les amours de Carmelin
et de Jaqueline. Ces deux
noms conviennent ensemble
aussi bien comme vos coeurs seront
conjoincts ; et quand j'auray
du loisir, je te promets de
treuver dessus quelque anagramme
d'heureux auspice.
Tandis qu'il disoit cecy il ouyt
qu'Anselme proposoit avec Clarimond
d'aller voir Leonor l'apresdisnee.
Hé bien tout nous
rit, dit-il alors à Carmelin, voyla
une occasion pour voir ta nouvelle
maistresse. Mais il n'y faut
pas aller sans estre preparé. Tu
dis d'assez bonnes choses, mais
elles ne sont pas tousjours à propos,
et outre cela tu ne les proferes
pas bien. Je te veux aprendre
la methode du discours et la
grace du maintien et de la prononciation.
Cecy fut dit assez bas, et aussi
tost nos deux bergers entrerent
dans une petite chambre à costé
de la salle où Lysis s'estant assis
sur une chaire, et ayant Carmelin
devant luy, dit pour sa premiere leçon. Puis que c'est beaucoup
en amour, d'estre d'un gracieux
abord, et que la contenance
charme quelquefois plus
que les paroles, il faut que tu
prennes garde à bien regler la
tienne, quand tu seras devant ta
bergere. Si tu as un mouchoir
blanc, je suis d'avis que tu l'ayes
tousjours en main. Ceux qui declament
en ont tousjours, et les
comediens mesme de Paris en
tiennent sur leur theatre. Or il faut
imiter ces gens là : car s'ils ne font
les choses comme elles sont, au-moins
les font ils comme elles
doivent estre. Il seroit bon aussi
d'avoir la petite brosse pour se retrousser
la moustache par fois :
mais sur tout il ne faut pas manquer
d'avoir tousjours le peigne
en poche ; j'enten parler de ces
peignes de corne que les mignons
portent aujourd'huy pour se demesler
la chevelure. Vous voudriez
donc qu'à tous coups j'eusse
les cornes à la teste, dit Carmelin.
Ne tourne point cela en mal
pour toy, poursuivit Lysis, j'ay un
de ces peignes que j'ay laissé chez
Montenor, et quand l'on me le
void tenir, je dy qu'il est fait avecque
les cornes de ceux que
j'ay fait cocus ; et c'est ainsi qu'il
faut rejetter la raillerie dessus les
autres. Je vous accorde cecy, dit
Carmelin, mais pour un mouchoir,
à quel sujet en tiendray-je ?
Il sembleroit que je fusse quelque
grand morveux, et les brosses
monstreroient tout de mesme
que j'aurois une barbe bien
salle, puis qu'il la faudroit si souvent
nettoyer. Si tu ne veux point
observer toutes ces contenances,
ayes donc d'excellens discours, et
uses de façons de parler les plus
attrayantes, et les mieux receuës
aujourd'huy parmy les galands ;
comme par exemple si tu veux
dire que tu viens d'entretenir des
hommes de bonne humeur, tu
diras, je vien d'estre en conversation
avec des visages de bonne
humeur. L'on ne parle pas à des visages
seulement, dit Carmelin, l'on
parle à des personnes toutes entieres.
Il n'importe, dit Lysis, il faut
parler ainsi, pour parler à la mode,
et il faut dire à tous coups, combien
y a t'il que vous n'avez veu ce
visage ? Ce visage m'a voulu quereller.
C'est un fort plaisant visage.
Outre cela si l'on te veut mener
en quelque lieu ou tu ne desires
pas aller : il faut dire. Serviteur
tres humble à cette maison
là. Serviteur tres-humble à une
telle visite. Et si l'on te disoit que
c'est que l'on te veut faire ouyr
une bonne musique, il faut respondre,
je baise les mains à la
musique pour aujourd'huy. Que
si l'on te demande si tu jouës bien
du luth, il faut repartir, je ne me
picque pas de joüer de cét instrument.
Je veux bien parler comme
cela, dit Carmelin, et neantmoins
je ne compren pas beaucoup
ce que cela veut signifier :
car se faut-il picquer les fesses
d'une espingle ou d'une alesne
pour s'inciter à joüer du luth ?
Et pour vos baise-mains, et vos
serviteurs tres humbles, se doivent
ils dire à une maison ny à
une musique, qui n'ont point de
mains, et ne se soucient point de nostre service. Tout cela se dit
et est tres-mignard, reprit Lysis,
l'on n'entend autre chose
dans la cour du Louvre et en
tous les lieux honorables. Il y a
encore d'autres mots d'exquise
recherche, mais je ne te veux
plus rien aprendre pour cette
heure, sinon qu'il te faudra dire
à tous propos, que ta maistresse
est ravissante. Cela seroit bon à
dire de Synope, repartit Carmelin,
elle prend tout ce qu'elle
trouve : elle m'a ravy mon vieux
chapeau ; elle est ravissante comme
un oyseau de proye, et comme
un loup. Cecy ne se prend pas
d'un tel biais, dit Lysis, quand l'on
dit qu'une fille est ravissante, c'est à dire qu'elle a des charmes, des
apas, et des attraits, et si tu veux tu
pourras dire aussi que ta bergere
à un visage à ravir. Tu feras ton
profit de ces phrases françoises,
selon les occasions, et represente
toy pour t'y inviter, qu'il n'y a
maintenant à Paris si petit
gentilhommereau, et si chetif enfant
de ville qui n'en use, lors qu'il
se veut mettre sur le bon bout. Il
ne se faut pas estonner si je sçay
cela, car encore que j'aye esté
fort studieux, je n'ay pas laissé de
voir de fois à autre de bonnes
compagnies, où les damoyseaux
parloient de la façon. Affecte
donc les mots que je t'ay dits, si
tu veux estre dameret.
Carmelin rumina la dessus
sans contester davantage, et Lysis
ayant trouvé une escritoire s'avisa
qu'il luy faloit donner par escrit
quelque discours amoureux
outre ce petit langage à la mode,
dont il luy avoit parlé, lequel n'estoit
que pour les propos familiers.
Il luy composa donc un
beau compliment, et le luy ayant
donné, luy commanda de l'aprendre
par coeur. Je le sçauray bien
tost, luy respondit-il, apres l'avoir
veu, car je l'ay leu autre-fois dans
un certain livre. Il n'en est pas pire,
repliqua Lysis, des novices en
amour comme toy, doivent suivre
les livres de poinct en point.
Voyons si tu as une si belle memoire.
Il n'y a que trois periodes ;
dy moy la premiere par coeur, et
t'imagine de parler à ta maistresse.
Alors Carmelin sans faire aucune
ceremonie, commença ainsi
de parler. Belle bergere, puis
qu'un bien heureux sort m'a icy
amené, et que vos yeux semblent
ne me vouloir blesser qu'avec
des coups delectables, il faut que
je vous manifeste que j'ay esté
surpris dans tous vos attraits qui
se font bien sentir malgré que
l'on en aye. Voyla qui est fort
bien, dit Lysis, tu ne manques pas
d'une syllabe, mais aussi tu tiens
ton papier que tu as regardé du
coin de l'oeil, et puis il y a bien autre
chose à faire qu'à parler. C'est
le tout que l'action, oste premierement
ton chapeau, fay apres
une reverence à la mode, conduy
tes yeux languissamment, et
remuant la main droite par mesure,
joins le second doigt au
poulce, comme font les orateurs
en leurs declamations.
En disant cecy Lysis faisoit
tous ces gestes là, et Carmelin les
imitoit le mieux qu'il luy estoit
possible : mais son maistre luy dit qu'il faloit parler en mesme
temps : de sorte qu'il recommença
ainsi, belle bergere, puis qu'un
bien heureux sot m'a icy amené,
et que vos yeux semblent ne
me vouloir laisser qu'avec des
fous detestables, il faut que je
vous manie les fesses : car j'ay esté
surpris dans les trous de vos
retraits qui se font bien sentir,
malgré qu'on en aye. Je ne sçay
comment Lysis eut la patience
de luy laisser achever tout ce discours
sans le battre. Enfin il s'escria,
ha gros asne ! Qu'elle impertinence dys-tu ?
Tu fais plus de fautes que
tu ne prononces de mots.
Il te feroit beau ouyr, si tu
disois cela à ta maistresse. Que
voulez vous mon maistre, repartit
Carmelin, c'est la crainte que
j'ay de faillir, qui me fait faire des
fautes ; et puis je songe si fort à la
grace du geste que je pers la memoire
du discours. La ressemblance
des paroles me fait prendre les
unes pour les autres.
Lysis le fit donc encore estudier,
et apres il dit sa harangue. Il
faillit fort peu aux mots : mais
quand à la contenance il ne l'observa
pas, et se tint tousjours en
une si mauvaise posture, que son
maistre le cria encore. Il y a du
malheur à cela dit Carmelin, c'est
que quand je songe aux paroles
je roublie la grace : mais recommençons ;
je recorderay ma leçon
tant de fois que je n'y manqueray
plus. Il recommença donc
encore : mais il faillit beaucoup
au discours, et il y eut tousjours
à reprendre en luy : car quand il
songeoit aux actions, il oublioit
les paroles, et quand il songeoit
aux paroles, il oublioit les actions ;
tellement que Lysis voyant qu'il
perdoit sa peine, luy dit qu'il fit
un compliment à sa fantaisie à sa
maistresse, et qu'il n'y avoit que
de la peine à perdre, quand l'on
luy monstroit quelque chose.
Anselme qui estoit dans la salle,
avoit escouté une partie de leurs
dialogues, à la porte de la chambre,
ce qui luy donnoit bien du
plaisir. Enfin il entra comme Lysis
disoit à Carmelin qu'il s'estonnoit
comment il avoit pû retenir
les discours qu'il sçavoit sur differens
sujects, veu qu'il avoit tant
de peine à se mettre dans l'esprit
sept ou huict paroles fort vulgaires.
Je n'ay apris ce que je sçay
que par grand travail, repartit
Carmelin, et je ne vous cele point
que l'on me l'a enfoncé dans la
teste comme à coups de marteau.
Je ne demande pas moins d'un
mois pour aprendre une ligne :
mais en recompense, quand
elle sera dans ma teste, elle y tiendra
comme tigne. Non, non, tu
n'és qu'un ignorant, dit Lysis,
j'ay bien esté trompé à toy. Excusez
le, dit Anselme, une autrefois
il aprendra mieux. Il y a des jours
que nostre memoire est assoupie,
et que nostre esprit n'a pas ses
fonctions libres. Je le veux croire
ainsi pour l'amour de vous, repartit
Lysis, possible que ses ennuys
passez ont offusqué son entendement.
Ce discours finy Clarimond
arriva, pour dire qu'il se faloit
depescher de disner. On avoit aporté
de chez Montenor force gibier que l'on mangea, et Carmelin
que l'on fit mettre à la table
des maistres, vid un commencement
des delices que le sien
luy avoit promises. Ce repas estant
achevé il monta en carrosse pour
aller avec les autres, ce qui luy fut
encore tres-agreable, pourceque
 jamais il n'avoit esté traisné
si honorablement. Estans arrivez
chez Oronte, les gentils-hommes
baiserent les dames, et
Lysis aussi, mais il n'osoit pas aller
baiser Charite, pour ce que
les autres ne l'avoient point baisee
et qu'il ne vouloit rien faire en cecy
qu'à leur imitation. Ce n'estoit
pas leur mode d'aller baiser une
servante, et dés la premiere visite
le berger s'estoit estonné de cela ;
mais quand ils l'eussent fait et
qu'il les eust suivis, la faveur qu'il
eust obtenuë eust paravanture esté
accompagnee de ce deplaisir de
voir que les autres en eussent receu
une semblable. Tandis qu'il
songeoit à cecy Hircan raconta
sa metamorphose, et comment il
luy avoit rendu sa premiere forme.
Cela donna suject à Angelique
de faire beaucoup de questions
à Lysis, et entre autres choses
elle luy demanda, si la vie que
menoient les arbres estoit fort
plaisante. Pour moy, luy respondit
il, je vous asseure que je ne
m'ennuyois point de l'estre, et
que je n'avois qu'une seule crainte,
qui estoit que Carmelin ne
coupast quelques-uns de mes rameaux
pour se faire des escabelles :
car il a esté autrefois menuisier.
Aussi avois je envie de l'avertir,
que si à toute extremité il
me faloit oster quelque branche,
ce ne fust que pour faire une armoire
à ma maistresse.
Lysis declara apres de quelle
sorte il avoit pris ce Carmelin à
sa suite, et qu'il esperoit en faire
un des plus honnestes bergers de
la France. Il le fit aprocher et
Oronte l'ayant consideré jura
qu'il connoissoit ce visage pour
l'avoir veu quelque part, et qu'il
s'imaginoit que c'estoit à Troyes.
Il se peut faire que vous le prenez
pour le pasteur qui jugea les trois
deesses, et que vous croyez qu'il
soit troyen, dit Lysis, mais il ne
l'est pas : il m'a apris qu'il est lyonnois,
et c'est en partie pour ce
suject que je l'ay voulu associer avec
moy, me figurant que Lyon
estant proche du païs de Forests,
il en peut venir de bons bergers.
Je ne vous veus pas parler de
Troye la grande, reprit Oronte,
je parle de Troye en Champagne ;
et puis que nous sommes
entrez si avant en discours il faut
que je vous aprenne ce que j'en
sçay. Estant il y a un an en cette
ville là, je m'en allay demander
à un libraire, un certain livre
dont j'avois affaire. Comme je
parlois à luy dans sa boutique,
j'entendis une voix qui crioit de
la chambre de dessus, maistre, j'en
suis au mois d'aoust, que mettray-je ?
Pluye chaude, respondit
le libraire. Je levay alors les yeux
et entrevy un homme par une
petite trape qui estoit au plancher.
Je m'imaginois voir les
dieux qui parloient d'un ciel à
l'autre, comme si Mars demandoit
au Soleil, quel temps il devroit faire, et comment il regleroit
sa course. Je voulus monter
en haut, pour sçavoir qui estoit
celuy qui avoit parlé, et j'aperceus
ce brave Carmelin que voicy.
Il aydoit au libraire à composer
un almanach. Je vous laisse à
penser s'il devoit estre bien fait,
puis qu'il estoit de leur invention,
et que les predictions venoient
de leur cervelle. Je ne nie
point que je n'aye demeuré avec
ce libraire, ne sçachant que devenir,
repartit Carmelin, mais il
faut que vous sçachiez qu'il a
bien fait sa fortune avec ses almanachs,
et que l'on ne s'en doit
pas moquer. Quand il se maria il
estoit si pauvre que le curé estant
venu pour benistre son lict
n'en treuva point dans sa chambre.
La femme luy dit, arrosez ce
coin d'eau beniste, monsieur,
nous aurons tantost une botte de paille.
Depuis ils ont bien fait leurs
affaires, et n'estoit que le desir de
voir le païs me les à fait quiter, je
me fusse possible avancé avec
eux. Il est vray que j'ay ouy dire
que maintenant ils retombent
au mesme estat où ils se sont veus
autrefois. Neantmoins l'on m'a
asseuré qu'ils vivent tousjours de
mesnage, mais c'est qu'ils vendent
le leur piece à piece. Nous
trouverons donc enfin que c'estoit
le chemin de l'hospital de
demeurer avec de telles gens
(dit Floride en riant de ces plaisantes
raisons). Vous avez bien
treuvé un meilleur maistre, et je
croy que maintenant qu'il sçait
que vous estes fort expert à composer
des almanachs, il vous
employra à faire son horoscope.
Ne le croyez pas belle dame, repartit
Lysis, je ne suis pas né
sous le signe du Cancre ny du Capricorne.
Je suis né sous celuy
des yeux de Charite, dont il n'y a
point d'astrologue qui sçache
si bien les influences que moy.
Ces deux beaux astres qui sont
placez dans le ciel de son visage,
font un nouveau signe de Gemini,
qui vaut mieux que celuy du
zodiaque, et qui n'a point encore
esté aperçeu par les speculateurs
és causes secondes. Comment
seriez vous né sous le signe
des yeux de Charite, reprit
Floride, veu qu'elle est plus jeune
que vous ? C'est ce qui vous trompe,
dit Lysis, comme Charite est
immortelle, et n'aura jamais de
fin, aussi n'a t'elle jamais eu de
commencement, et s'il n'y a que
dix-neuf ou vingt ans qu'elle est
en terre, c'est qu'elle estoit auparavant
dans les cieux. Je suis fasché
de voir qu'une si belle dame
comme vous, ignore quelque
chose de ce qu'elle doit sçavoir.
Cependant qu'il parloit ainsi,
Hircan achevoit de raconter aux
autres ce qui s'estoit passé entre
ce berger et les deitez champestres,
et raportoit mesme les histoires
qu'elles avoient racontees,
donnant parole pour parole.
Tellement que Lysis se retourna
devers luy, et luy dit, hé qui t'a
apris toutes ces particularitez ?
Mais à propos tu és magicien, et
rien ne t'est caché au monde. Si
est ce qu'il a beau faire, repartit
Angelique ; nous n'adjoustons
point de foy à ses discours. Qui pourroit croire qu'il y eust des
nymphes des bois et des eaux ?
J'ay bien esté par les champs, et
je me suis quelquefois baignee,
mais je n'en ay jamais treuvé, ny
des unes ny des autres. Hé quoy,
serez vous aussi sans doctrine ? Dit
Lysis, aprenez que les dieux n'aparoissent
plus aux personnes
mortelles, à cause de leurs pechez,
et que ce n'est pas comme
au premier siecle où l'innocence
regnoit, et où ils se monstroient
sans voile, venans
quasi vivre avecque nous. Mais
pour le bien des hommes j'ay un
dessein incomparable qui ramenera
cette felicité perduë. Escoutez,
ô assistans, et pleust à Dieu
que je pusse faire entendre des
quatre coins de la terre, ce que
je vous vay dire. C'est que j'ay entrepris
de faire revenir l'âge d'or.
Il y a une infinité de gens qui
donnent des avis au roy pour
soulager le peuple, mais il n'y en
a point de pareil au mien. Puis
que Charite est venu se loger en
Brie, ce sera en ce païs que par
mon moyen s'espandra premierement
la benediction celeste. Je
feray que chacun y vivra à mon
imitation, et les dieux nous
voyant l'ame si pure, baniront
d'icy tous les maux que Pandore
y a semez. Le beau temps durera
tousjours ; la terre nous donnera
ses fruicts sans estre cultivee.
Tous les rochers seront chargez
de perles et de pierres precieuses ;
il n'y aura lieu si sauvage où les
buissons ne soient de thim et de
marjolaine ; l'on verra des ruisseaux
de vin et de laict qui coule. Ront
par les prez. Nos beliers auront
des cornes de diamant, et
nos moutons seront couvers de
fine soye de toute sorte de couleurs.
Lysis se fit faire un grand silence
en prononçant ce discours. Il
n'y eut que Clarimond qui sur la
fin se mit à rire. Dequoy riez
vous ? Luy dit le berger. De qui seroit
ce sinon de vous ? Respondit
Clarimond. Vous autres poëtes,
vous estes fous avec vostre âge
d'or : outre que ce n'est qu'une
fable, vous en dites des choses
qui quand elles seroient, ne le
rendroient pas si agreable que
le nostre. L'annee n'est elle pas
plus belle ayant quatre saisons,
que si elle n'en avoit qu'une
comme le printemps ou l'automne,
et si en tous endroits l'on
ne trouvoit que des pierres pretieuses,
cela ne seroit il pas ennuyeux.
Pour vos fontaines de
laict et de vin, elles sont fort ridicules :
car d'où ferez vous venir
de telles sources ? Ira t'on traire
toutes les vaches du païs, et deffoncer
tous les tonneaux en un
mesme lieu, afin de faire des rivieres,
et puis ne voudriez vous
plus d'eau du tout ? N'est-elle pas
necessaire à beaucoup d'usages ?
Je ne sçay que vous ne nous promettez
aussi des montagnes de
beurre frais ou de fromage moû,
des rochers de sucre, des allouettes
que l'on prendroit toutes rosties,
des lieux ou il tomberoit de la dragee
au lieu de gresle, et des arbres
ou il croistroit des habits
tous faits. Ce sont des particularitez
d'un païs qui est fort propre pour ceux qui ayment bien besogne
faite.
Clarimond eust fasché Lysis
par ce discours, n'eut esté que
l'ayant apellé poëte au commencement,
cela l'avoit tellement
contenté qu'il ne songeoit point
au reste. Il estoit si aise de se voir
mis au rang de ces honnestes
personnes, qu'il en mordoit ses
levres, et ne pouvoit tenir dans
sa peau. Anselme parla au lieu de
luy à Clarimond, et luy remonstra
qu'il avoit tort de blasmer les
delices d'un siecle que tous les
hommes regrettoient. Il se tourna
apres vers le berger, et luy demanda
quelle voye il desiroit tenir
pour accomplir ses beaux desseins.
Que ferois je autre chose sinon
de persuader à tous mes
amis d'estre bergers comme moy ?
Il est vray que Montenor et vous
avez desja refusé de l'estre, et
pour Clarimond il tesmoigne qu'il
n'en a guere d'envie. Neantmoins
je ne manqueray point de
compagnons : il y a aujourd'huy
assez de bons esprits en France. Je
m'en vay vous donner une bonne
invention, dit Clarimond, il
faudroit parler aux poëtes et aux
faiseurs de romans qui sont
maintenant à Paris. Ce sont eux
qui parlent des bergers ; ils sont
obligez à l'estre, et d'effectuer les
rares choses dont ils ont remply
leurs livres, ou bien nous les
tiendrons pour des insensez.
C'est à quoy je songe, dit Lysis,
je ne sçaurois treuver de gens
qui me soient plus propres
qu'eux. Au reste pour les attirer,
je leur promets à chacun leur
premier habit de berger. Vous
leur ferez grand plaisir, dit Clarimond,
et non seulement ils se
rendroient bergers pour un habit,
mais turcs s'il en estoit besoin.
Ils ont tousjours esté miserables,
et pour commencer à leur
Prince Orphee, il estoit si gueux ;
que le jour mesme de ses nopces,
il n'eut pas le moyen de donner
des souliers à sa femme : tellement
qu'en dansant nus pieds sur
un pré, il y eut un serpent qui la
picqua au talon, dequoy elle
mourut. Jamais personne n'a depuis
fait de vers qu'il n'ait esté
pauvre, ou qu'il n'ait eu envie de
l'estre. Je sçay le moyen d'enrichir
tous ceux qui sont de ce noble
mestier, reprit Lysis, ce sera
assez pourveu qu'ils m'obeissent.
Or dés qu'ils seront avecque
moy, ce sera pas où je commenceray
que de leur proposer les articles
d'une republique amoureuse
et pastoralle. J'establiray
une université dont ils seront les
regens. Le plus sçavant de la
troupe sera le recteur, et ne fera
lire aux escoliers que des romans
ou des poësies. On aprendra
les epistres d'Ovide, la Diane,
l'Astree, et l'on fera son cours
en amour, au lieu de s'amuser à
aller faire son cours en droict à
Orleans. Les filles et les garçons
iront pesle mesle à cette eschole,
et l'on ne verra plus apres d'ignorance
et d'incivilité parmy nous.
Mon maistre, s'en vint dire alors
Carmelin, permettez que je vous
avertisse que pour avoir plus
d'escoliers, il seroit bon de faire
mettre des affiches par Paris. Celuy qui m'a apris tant de doctrine,
usoit de cette invention, et il
avoit si peur que je n'eusse manqué
à coller quelque affiche en
quelque endroit, qu'il alloit escorniffler
tous les coins des ruës
pour voir si les siennes y estoient
en lieu eminent. Quelquefois il se
tenoit aupres pour les garder, et
s'il venoit un laquais les deschirer,
il luy donnoit des gourmades.
Une fois sans y penser j'en collay
une à l'envers, de sorte qu'il faloit
aller à une fenestre au dessus
pour la lire. Cela le fascha si fort
qu'il m'en a tousjours voulu
du mal depuis. Chacun est ainsi soigneux
de publier sa renommee,
dit Lysis, et je t'asseure bien que
j'ay ouy dire que depuis peu
un de nos autheurs les plus
renommez qui a bien le moyen de
n'aller pas à pied, estoit aussi fort
aise de voir son nom collé au
coin des ruës, et qu'il alla par tout
Paris à cheval pour le voir le jour
que l'on affichoit un de ses livres.
Tu as le sens assez bon, et j'useray
de ton conseil, non pas entierement
comme tu le pourrois entendre :
car ce n'est pas pour un
desir mercenaire. à cause que la
ville de Paris est le lieu où il y a le
plus d'honnestes gens, et qu'ils
ne m'y connoissent pas tous encore,
j'y envoyray donc imprimer
des affiches pour coller par
tout, lesquelles diront cecy à peu
pres.
Advis aux passans.
  
  
  
  
  
  
  
  
  
  
  
  
  
  
  
  
ô que cette affiche aura bonne
mine au dessous de celle des
comediens ! S'escria Clarimond,
elles parleront toutes deux d'un
mesme suject. Il n'y aura guere de
monde qui ne soit attiré par vos
belles promesses, et vous aurez
plus de sectateurs qu'Aristote.
Mais il faudra garder que le simple
peuple ne croye que vous
estes un affronteur, comme ce
juif qui fut bruslé il y a quelque
temps, lequel promettoit des
montagnes d'or à ses disciples dans
ses affiches, et ne leur donnoit
en son logis qu'une vaine et pernicieuse
doctrine ; où bien plustost
je craindrois que l'on ne creust
que vos affiches fussent pareilles
à celles des freres de la Rose
Croix, qui parloient en toute sorte de langues, et tiroient les hommes
d'erreur et de mort. à propos
de ces docteurs, dit Lysis,
ayant sçeu que quand l'on desiroit
parler à eux, ils ne manquoient
point de venir à nous, je
sortois tout expres pour les rencontrer,
et les attendois par tout.
Si j'oyois quelque petit bruit inconnu,
je croyois que c'en estoit
un qui venoit, et encore que je ne
visse personne, je ne laissois pas
de luy faire des interrogations,
pource que l'on disoit qu'ils se
rendoient invisibles. Vous n'avez
pas esté seul trompé, dit Oronte,
mais je vous apren ce que je
voudrois que tous les françois
sçeussent pour chasser leurs faulses
opinions, c'est que comme je faisois
la desbauche dans Paris avec
sept ou huict de mes amis, il y en
eut un qui pour faire parler le
monde, escrivit l'affiche des freres
de la Rose Croix, dont l'on à
tant discouru, et l'alla plaquer au
coin d'une ruë, comme il ne
voyoit plus goute. Jugez si cette
sottise n'estoit pas bien digne
d'exercer la plume de tant d'escrivains ?
Certes voyla une estrange
nouvelle, dit Lysis, mais s'il
est ainsi que la confrairie de nos
doctes invisibles, ne soit qu'une
chose imaginaire, je ne puis que
je n'en aye du regret ; car si elle
estoit vraye l'on feroit de belles
choses estant de leur secte. On
iroit voir sa maistresse en despit
des parens et des rivaux : ne vous
affligez point, repartit Clarimond,
les poëtes que vous taschez
d'imiter, disent d'aussi estranges
choses que ces philosophes
inconnus. Ils ne parlent que
par miracles et par metamorphoses.
Je seray bien ayse que vous
les faciez venir : j'ay des choses de
grande consequence à leur dire.
Hé, que leur voulez vous ? Dit Lysis.
Ne sçavez vous pas, respondit
Clarimond, qu'avant que de
se rendre d'une secte ou d'une religion
l'on tient des conferences
avec les philosophes ou avec les
ministres. Ainsi devant que de
me faire berger, je veux parler
aux souverains maistres de cét
art, afin qu'ils m'ostent quelques
scrupules que j'ay dans l'esprit.
Vous me direz que vous estes
aussi capable qu'eux de soudre
tous argumens : mais non, vous
n'estes que leur disciple ; je ne
sçaurois adjouster foy à ce que
vous me pourriez alleguer. Au
moins dites moy en bref ce que
vous voulez objecter à ces excellens
esprits, repartit Lysis. Je le feray
librement, dit Clarimond, et
pour parler premierement des
anciens poëtes, je vous soustien
comme j'ay desja fait, que toutes
leurs fables sont pleines d'absurditez
ridicules. Ils ont inventé
mille sottises suivant les coustumes
de leur siecle. Que si l'on
eust vescu en leur temps comme
l'on fait à cette heure, et qu'ils
eussent eu les inventions que
nous avons, ou que ce fust en ce
temps cy que leurs oeuvres se
composassent, au lieu qu'Apollon
jouë de la lyre, il joüroit du
luth, et au lieu qu'il tuë le serpent
python à coups de flesches, il le
tueroit à coup d'arquebuse. Au
lieu de donner un arc et un carquois à Cupidon, on luy donneroit
aussi une escoupette et un
fourniment. Pour moy au lieu d'un
flambeau, je luy mettrois une marotte
en main, car toute son ardeur
n'est qu'une folie. Quand au
soleil au lieu d'aller dans un
char, il iroit en carrosse, ou possible
l'auroit-on mis dans une
broüette : mais sur tout l'imagination
seroit excellente, si l'on
faisoit que ce globe lumineux
qui nous esclaire en fust la rouë.
Pour Saturne qui va lentement
dans son ciel, il faudroit le mettre
en lictiere, comme un bon
vieillard qui a les gouttes. On accoustreroit
ainsi tous les autres
dieux, et j'ay presque envie de
faire leurs fables de la sorte, afin qu'elles soient à la mode, et que
l'on y conprenne quelque chose.
Vous ayant parlé de la folie de
nos poëtes anciens, il faut que je
vous parle de celle des nouveaux.
Ils se pensent monstrer bien doctes
quand ils ont fait seulement
une pointe ou une allusion sur
quelque antienne fable, et quand
ils composent des romans ils s'imaginent
de paroistre fort capables
s'ils y raportent les ceremonies,
et les sacrifices de la religion des
faux dieux. Ce sont de grands
ornemens pour un livre pensez
vous, que le recit des erreurs des
peuples barbares, et nous avons
bien affaire de nous aller embroüiller
l'esprit à les sçavoir. Ne
voudroit-on point aussi nous faire
des romans de toutes les fausses
religions des Indes. Neantmoins
il y a d'assez beaux esprits
aujourd'huy qui se laissent encore
emporter au courant de la folie,
et comme les moutons se jettent
où ils voyent tomber les autres,
ils sont contens de faillir par
imitation sans penetrer dedans
les choses, et ne sçauroient escrire
trois lignes qu'ils ne parlent autant
de Jupiter et de Mars que si nous
estions au temps d'Auguste. Il y a
bien d'autres extravagances dans les
romans lesquelles je veux esplucher
l'une apres l'autre en une censure
que j'en feray. Pour les petites
poësies que nous font aujourd'huy
ceux qui n'ont pas l'esprit
assez fort pour entreprendre
quelque chose de longue haleine,
et sont trois mois à faire un
sonnet, ô dieu ! Se peut-il treuver
une chose plus inutile et plus mesprisable ?
Ceux qui s'en meslent
ont-ils pas bonne raison de croire
qu'un discours fort plat devienne
excellent quand il est mis
en vers ; et pensent ils que la rime
qui non seulement est un vice
en nostre prose, mais aussi aux
vers latins, soit tant à estimer
qu'ils meritent des chapeaux de
laurier pour y avoir bien reussi ?
En effect la rime n'est rien qu'un
barbare ornement des langues
corrompuës, et je soustien qu'il
faut avoir le courage bien bas
pour employer toute sa vie à limer
des vers. Au reste ceux qui
en font aujourd'huy ont si peu
de capacité que si par un edict solemnel
on leur avoit deffendu d'y
mettre ces mots de destin, de sort,
de charmes, d'atraits, d'apas, et de
merveille sans seconde, et de
quelques autres dont ils se servent
plaisamment par tout, sans qu'il en soit besoin, si ce n'est
pour accomplir la mesure et venir
à la rime, je meure s'il leur
seroit possible de faire jamais
sonnet ny ode. Que s'ils ont
quelque pointe, c'est sur quelque
antithese dont l'on à usé cent mille
fois, comme de roses et d'espines,
feux et de glace, de la nuict et du
jour, et du soleil et des estoilles,
ou bien ils finissent par quelque
hyperbole. Ils n'ont garde de
s'imaginer que la poësie doive avoir
d'autres ornemens, car ils
font gloire de n'avoir jamais leu
aucun bon livre où l'on se puisse
rendre plus capable, et s'ils
inventent quelque chose pardessus le
commun, c'est quelque imagination
bourruë, que le gros Guillaume
seroit honteux d'avoir dite
à la farce, et dont on le verroit
rougir s'il n'avoit de la farine sur
le visage. Voyla une partie de ce
que je leur veux representer, et lors
qu'ils sçauront encore le reste, il
faudra qu'ils se deffendent, et
qu'ils me tirent des opinions que
j'ay, s'ils desirent que je sois de
leur caballe.
Dés que Clarimond eut finy
ce discours, Lysis luy dit que ceux
qu'il attaquoit luy respondroient
bien lors qu'ils seroient en brie
comme il desiroit : mais qu'il ne
craignoit autre chose, sinon
qu'ils fussent si fort enchantez
par les delices de la cour qu'ils
ne la pussent quiter. Ostez cela
de vostre esprit, reprit Clarimond ;
il est bien vray qu'ils hantent
les princes, et qu'ils n'ont
rien autre chose à faire qu'à
espier si quelqu'un entre en faveur
aupres du roy, ou si quelqu'autre
se marie, pour faire des vers
sur ces sujects-là : mais apres
avoir attendu toutes ces nouveautez,
et avoir escrit en toutes ces
occasions, on les mesprise tousjours
comme des personnes inutiles.
Ces beaux donneurs de loüanges
promettent l'immortalité,
donnent les empires à leur
fantaisie, et comme ils ne presentent
que de la fumee, aussi les paye-t'on
de la méme monnoye. Enfin
vous devez croire qu'apres avoir
hanté les grandes maisons, il leur
faut aller loger aux petites. J'enten
celles du faux bourg Sainct Germain.
Aussi y a t'il quelque
temps que comme l'on enfermoit
tous les pauvres, les sergens
prirent dans les ruës un des leurs
qu'ils y menerent, et il y eut bien
du debat à sçavoir si l'on le devoit
enfermer avec les pauvres
ou avec les fous, parce qu'il sembloit
estre l'un et l'autre. à la fin
un seigneur qui se trouva là le
delivra, mais pensez que ce fust
pour en faire son foû domestique.
Gentil berger (s'en vint dire
alors Anselme à Lysis) vous sçavez
bien où sont ces petites maisons
dont l'on vous parle ; il me
souvient que vostre cousin
Adrian vous menaçoit de vous y
mettre, quand vous ne luy obeyssiez
pas. Mon dieu ! Je voudrois
bien sçavoir quel mine vous
feriez, si vous y estiez : prendriez
vous pour des bergeres, les bonnes
vieilles qui y sont ? Leur feriez
vous des complimens amoureux ?
Va chercher qui te responde, discourtois
amy, dit Lysis, tes demandes sont odieuses. Excusez la licence
que j'ay prise, repliqua Anselme,
continuons vostre discours
des poëtes. Je n'en veux pas parler
non plus, adjousta Lysis, qu'ils
soient ridicules ou non, l'estat de
la bergerie n'en vaut pas pis. Les
bonnes choses ne sont point renduës
mauvaises pour avoir esté
mal descrites.
Cet entretien finy chacun en
prit un particulier, et Lysis eut le
moyen d'aborder Charite. Il eut
bien la hardiesse de parler à elle,
pource qu' elle le regardoit quelquefois
en sousriant. N'estes vous
plus cette rigoureuse, qui desdaignoit
mes services ? Luy dit-il : n'estes vous
plus faschee contre
moy ? Ma colere n'est pas de si
longue duree, luy respondit elle.
J'en rends donc graces au ciel,
repliqua Lysis, vous avez fait ce
que la prudence mesme eust dû
faire. Si je vous ay offencee
autrefois, je ne vous offenceray plus
doresnavant, et je vivray avec
vous aussi modestement qu'avec
une religieuse, jusqu'à tant que le
doux lien de mariage ayt ouvert
le champ de la liberté à mes affections.
C'est pourquoy je vous
supplie maintenant de m'imposer
telles loix qu'il vous plaira, et
je les observeray. Regardez ma
belle, que me voulez-vous
ordonner ? Je suis prest à vous
obeyr. Je n'ay pas beaucoup de
puissance sur vous, dit Charite, je
ne vous prie que de ne me plus
parler qu'en secret, pource que le
beau frere de madame me fait
tousjours la guerre touchant
vostre amour. Vos prieres me sont
des commandemens, dit Lysis, y
a t'il encore quelque chose à faire ?
Ouy, respondit Charite, c'est
qu'il faut que vous croyez tous
les conseils que je vous donneray,
de peur qu'on ne se moque
de vous et de moy. Il n'estoit pas
besoin de m'encharger cela, repliqua
Lysis, je n'ay garde de
manquer d'adjouster foy aux oracles
de vostre bouche.
Tandis que ce berger estoit
sur ce propos, Anselme s'estoit
aproché d'Angelique pour luy
faire connoistre par ses discours
l'affection qu'il avoit pour elle. Il
n'eut d'elle aucune responce qui
fust favorable, de sorte que
s'imaginant qu'elle eust opinion qu'il
aymast encore Genevre, comme
elle avoit apris autrefois, il fit
venir Montenor, qui de discours en
discours, vint à parler de cette
premiere maistresse, asseurant
que son amy l'avoit quitee et
qu'elle estoit mariee à un autre.
Toutesfois Angelique persevera
en ses desdains, et comme
Anselme luy remonstroit tousjours
la grandeur de son amour, elle
luy dit que la passion dont il
confessoit estre touché, estoit une
extravagance, aussi bien que celle
de Lysis. C'est estre bien rigoureuse
de le dire (luy respondit
Anselme) car je ne pense pas que
vous le croyez. Vous sçavez que
vos perfections n'ont encore fait
naistre en mon ame que des pensees
et des desirs bien reglez, et
que pour mes actions, elles sont
fort differentes de celles de
nostre berger. Les effets de l'amour
sont divers, repartit Angelique, mais la folie qui s'y treuve est
tousjours semblable.
Cét entretien fut rompu par
Floride qui s'aprocha, et Anselme
se mettant apres à resver, eut
bien de la peine à chercher pour
quel sujet sa maistresse le traitoit
avec plus de mespris qu'à l'ordinaire.
Il n'estoit pas de ces sots qui
espousent des filles avant que de
connoistre s'ils en sont aymez, et
sont apres en divorce. Il ne vouloit
parler de rien à Leonor, qu'il
ne fust asseuré de la bonne
volonté de sa fille, et c'estoit elle
qu'il vouloit commencer à
gagner, comme la plus importante
piece. Il resolut donc de faire
provision de constance pour
perseverer en une recherche dont il
esperoit de recevoir du contentement,
s'il en venoit à bout.
L'heure du depart estant venuë
il s'en alla en carrosse avec
Montenor dans leur maison, et
Clarimond et Lysis les accompagnerent
pour Hircan il s'en
retourna à cheval dans son
chasteau, et pour Carmelin estant
contraint de s'en aller songer au
troupeau qu'il avoit laissé en garde
au fils de Bertrand, il prit le chemin
de la cabanne où il se retiroit,
et fut fort fasché d'aller luy tout
seul à pied. Quand Lysis fut arrivé
chez Montenor il dit à la compagnie
que s'il estoit venu là, c'estoit à
fin de consulter sur la voye qu'il
devoit tenir pour faire sçavoir
aux françois les delices qu'il leur
promettoit. Clarimond respondit
qu'il ne faloit que mettre par
escrit l'affiche qu'il avoit dite
pour l'envoyer à un imprimeur
de Paris, et qu'outre cela il seroit
bon d'adresser une lettre aux
beaux esprits du temps qui
estoient les premiers ressorts qui
donnoient le bransle aux volontez
du peuple. Ce conseil estant
trouvé bon, Lysis escrivit son
affiche, et fit en suite cette lettre.
à tous poetes, romanistes, etc.
  
  
  
  
  
  
  
  
  
  
  
  
  
  
  
  
  
  
  
  
  
  
  
  
  
vostre plus affectionné amy,
le berger Lysis.
Tout cecy fut mis au net apres
soupé, avec une lettre adressante à un des plus fameux imprimeurs
de Paris, par laquelle Lysis le
prioit d'imprimer son affiche, et
de la faire coller aux ruës, et de
faire tenir l'autre missive aux
beaux esprits du temps. Le lendemain
on donna ce paquet à porter
au messager de Coulommiers
qui passoit pardevant la maison.
Lysis croyant que toutes ses affaires
alloient bien, se mit joyeusement
en carrosse pour s'en retourner
avec Clarimond. Il n'oublia
pas d'emporter tout son bagage,
et sur tout la houlette que
luy avoit donné Montenor. Il en
fit un present à Carmelin se reservant
sa verdoree, au bout de laquelle
il cloüa une lame de fer
blanc, ayant treuvé la carte toute
deschiree. Clarimond songeant à
ce qu'il avoit à faire le laissa aller
parmy les champs reprendre son
exercice, et ce fut alors qu'estant
seul avec Carmelin, il luy fit bien
des questions. N'as-tu pas veu la
nompareille Charite ? Luy disoit-il ;
n'est-ce pas le plus bel ouvrage
qu'ait jamais fait la nature ?
Mais à propos, tu l'avois desja
veuë une fois, quand tu luy portas
ma lettre. Carmelin qui avoit
pris Synope pour Charite, avoit
esté fort estonné quand il avoit
veu la vraye maistresse de son
maistre, et avoit reconnu son erreur,
tellement qu'il s'en alla
dire, vous me pardonnerez s'il
vous plaist, mais je n'ay jamais
veu celle dont vous me parlez
que cette derniere fois. Tu estois
donc un menteur, reprit Lysis,
quand tu me disois que tu lui avois
donné ma lettre, et que tu l'avois
bien consideree. Nullement
(repartit Carmelin, voulant
reparer sa faute) je vous ay tousjours
dit la verité. Je croyois l'avoir
veuë la premiere fois, encore que
ce ne fust qu'en passant, mais
l'ayant hier regardee à mon aise,
j'ay treuvé en elle tant de belles
choses que je n'avois pas remarquees,
que je croyois ne l'avoir
jamais veuë.
Lysis fut adoucy par cette subtilité
qui luy pleut merveilleusement.
Il demanda en suite à
Carmelin s'il n'avoit point veu la
maistresse qu'il avoit envie de
luy donner. J'ay bien veu une
grosse truye de servante que l'on
apelloit Jacqueline, respondit
Carmelin, mais pour une fille
digne d'estre ma maistresse, je n'en
ay point veu. Tu és fort degousté,
dit Lysis, mais je ne m'en
formalise point ; c'est signe que
tu commences d'avoir le courage
haut. Toutefois je ne me mesleray
plus de tes affections. Tasche
de te pourvoir toy-mesme,
tu és assez grand. Je voy bien où
le mal te tient, tu regrettes la
presence de Synope la belle
nymphe des eaux. Le diable s'en
pende si j'y songe, ou si j'ay encore
envie de la revoir, repartit Carmelin ;
il faut que vous sçachiez
qu'hier au soir estant de retour, je
contay à nostre hoste vos avantures
et les miennes. Il fut bien
esbahy quand je luy parlay de ces
danses et de ces festins qui se faisoient
la nuict avec des dames
fort belles et des hommes à la
grand'barbe qui ne parloient
point. Il me dit que sans doute nous avions esté au sabbat, et
que c'estoient autant de diables
que ceux que nous avions veus ;
que pour les viandes que l'on y
mangeoit, ce n'estoit rien que
vent, comme de vray, elles ne
m'ont guere chargé l'estomach.
Considerant le mal que l'on me
fit, et toutes les diverses postures
de cette maudite compagnie,
je suis obligé de croire qu'il n'y
avoit là que des habitans des enfers.
C'est pourquoy si vous voulez
avoir encore communication
avec eux, on ne m'a pas conseillé
de vous servir d'avantage. Ha !
Quel aveuglement, s'escria Lysis,
où monte l'insolence de l'esprit
des hommes, de prendre pour de
mauvais demons des deitez
favorables ? C'est bien loin de leur
faire des sacrifices. Puis que tu és
en erreur Carmelin, j'essayeray
de t'en tirer. Allons à la fontaine
Lucide ; possible que sa nymphe
sera si courtoise de se monstrer à
nous. Lysis marcha en disant
cecy, et estant pres de la source, il
apella par plusieurs fois Lucide :
mais ne la voyant point paroistre,
il dit qu'il faloit avoir patience,
et qu'elle estoit possible
allé promener quelque part, où
bien qu'elle ne se monstroit pas
facilement le jour à des hommes.
Apres cecy il prit un leger
repas avec du pain et des noix, et
quand le soleil se fut couché, il
s'en retourna chez son hoste avec
Carmelin. Ce bon homme qui
s'imaginoit qu'il fust sorcier
suyvant ce que l'on luy en avoit dit,
ne soupa avec luy qu'en crainte :
neantmoins il eut bien l'asseurance
de luy demander pourquoy
luy qui avoit beaucoup
d'argent, et sembloit estre de
bonne maison, s'amusoit à garder
les moutons, veu qu'il n'y avoit
que de pauvres garçons
dans le païs qui s'en meslassent.
Ton discours est rustique comme
ta personne, compere, respondit
Lysis ; te devrois tu estonner
de me voir tenir une houlette,
puis que tant de chevaliers
ont quitté la lance pour la prendre ?
Il est vray que ce n'est pas en
cette contree, et que c'est en
forests et en d'autres lieux : mais je
ne seray plus guere icy seul de
berger illustre. Si est-ce qu'il n'y
a pas grand plaisir à garder les
moutons, repliqua ce bon paysan,
j'aymerois bien mieux estre
à Paris à conter des escus dedans
vos belles chambres tapissees.
Voyla ce que nous ont enseigné
tous les philosophes, dit Lysis. Il
ne tient le plus souvent qu'à
nous, que nous ne soyons heureux ;
mais nous n'avons pas l'esprit
de le reconnoistre. Tu és au
milieu des delices des champs
que je vien chercher de bien
loin, et tu t'y desplais à faute de
n'en sçavoir pas jouyr. Bien, bien,
l'on te chassera d'icy, et de plus
nobles personnes prendront ta
place.
Bertrand n'osa plus rien dire
estant renvoyé si rudement ; il se
delibera de ne se plus enquerir
des affaires de ses hostes,
pourveu qu'il eust tousjours du gain
avec eux. Toute la famille se coucha
donc : mais n'y ayant qu'un
lict pour Lysis et Carmelin, le maistre fut bien fasché de se voir
couché avec son valet. Ce n'estoit
pas qu'il le mesprisast, c'estoit
qu'il avoit accoustumé de coucher
tout seul pour gambiller à
son aise, et se tourner d'un costé
et d'autre pendant ses resveries.
La nuict passee il avoit esté dans
un lict à part chez Clarimond,
dequoy il avoit eu bon besoin,
apres avoir veillé trois nuicts. Il
passa encore celle cy à dormir
avec Carmelin, qui jura
neantmoins le lendemain que jamais
il n'avoit eu une plus mauvaise
nuict, tant son maistre s'estoit
remué. Ils menerent paistre leur
troupeau fort loin ce jour cy, et
estans proche du clos d'Oronte,
ils en virent sortir Charite toute
seule, tellement qu'il
s'avancerent pour l'aborder.
Cette fille ayant connu par toutes
les actions de Lysis, qu'il avoit
veritablement beaucoup de passion,
ne luy pouvoit plus vouloir
de mal, joinct que d'ailleurs les
autres servantes luy avoient mis
à la teste, que quelque follie qu'il
eust, elle ne laisseroit pas d'estre
tres-heureuse si elle l'espousoit,
veu qu'il estoit fort riche. Il est
vray qu'Angelique ayant sçeu
qu'elle avoit cette opinion, avoit
tasché de la luy oster par malice,
afin qu'elle fust rigoureuse
envers son serviteur. Elle luy avoit
apris de certaines choses pour
dire à Lysis, quand il l'aborderoit,
luy faisant acroire que cela luy
feroit connoistre s'il l'aymoit ou
non. Lysis l'ayant donc salüee, et
luy ayant dit qu'il venoit se sousmettre
encore à elle pour sçavoir
si elle n'avoit rien à luy commander
outre ce qu'elle luy avoit dit
à la derniere veuë, elle luy
respondit un peu rudement, je vous
commande que vous ne m'obeissiez
plus ; et au mesme instant,
elle s'en retourna par où
elle estoit venuë, sans faire aucune
ceremonie, pource que c'estoit
ainsi que sa maistresse luy
avoit conseillé de faire, en luy
aprenant le discours qu'elle avoit
tenu.
Lysis demeura aussi insensible
qu'une souche, de sorte
que Carmelin le voyant fiché
tout droit sans dire mot, crut
qu'il dormoit tout debout, et le
vint tirer par les basques de sa
jupe pour le resveiller. Laisse moy,
luy dit Lysis, pourquoy m'oblige-tu
à parler ? Si j'eusse esté encore
un quart d'heure en mon
assoupissement, mon histoire en eust
esté plus belle, et plus admirable.
Mais esloignons nous d'icy puis que
tu le veux ; je treuveray ma misere
aussi bien en un lieu qu'en un
autre. Helas ! Ma memoire me suit
par tout ; elle me representera
tousjours les cruelles paroles que
Charite m'a dites. Je vous
commande que vous ne m'obeyssiez
plus ; a t'elle dit. Ha dieu !
Qu'elle cruauté ! Apres m'avoir donné
des témoignages de sa bienvueillance,
elle change deux jours
apres, et ne veut plus que je luy
obeysse ; c'est à dire en un mot,
qu'elle ne desire plus n'y estre ma
maistresse, ny que je sois son
serviteur. En quoy l'ay je offencee :
qu'elle me le dise, et si l'on treuve
que je sois coulpable, je veux que ce soit un Busire ou un Phalaris
qui me punisse.
Le berger desolé fit beaucoup
de pareilles plaintes en marchant
tousjours avec Carmelin,
et comme il treuva un chemin
qui conduisoit à la maison de
Montenor, il le voulut suivre luy
tout seul, pour dire quelque chose
à Anselme. L'ayant treuvé de
bonne fortune, il luy demanda
s'il avoit encore dans sa boiste
l'echo de Sainct Clou, pour ce
qu'il luy sembloit qu'il estoit
temps de s'en servir, et qu'il
avoit treuvé une petite caverne
fort propre à estre sa demeure.
Anselme luy respondit qu'il
avoit esté fort soigneux de garder
une si gentille petite nymphe, et
qu'il vouloit bien alors luy en
faire present. Tout aussi tost il le
quita, et estant revenu un peu
apres luy mit entre les mains une
boëtte, où il luy asseura qu'estoit
l'echo. Lysis luy ayant fait
beaucoup de remercimens, s'en
retourna avec une joye qui dissipoit
un peu la tristesse que luy
avoit donné le desdain de Charite.
Mais comme il estoit impatient,
à moictié chemin du lieu
où il avoit envie que la petite
nymphe fut placee, il eut tant
d'envie de la voir, qu'il ouvrit la
boëtte. Des que le couvercle fut
levé, il en sortit un moyneau
qu'Anselme y avoit mis, lequel
s'envola si loin qu'il le perdit de
veuë. Où t'envoles-tu ? ô membre
le plus precieux de tout le corps
de la plus agreable nymphe qui
fut jamais ? Dit ce desolé berger,
ma curiosité, a esté aussi impertinente
que celle de Pandore,
d'Aglaure, et de Psiché. Que
n'ay-je attendu que je fusse en un lieu
moins vaste que cettuy-cy ? Ha !
Echo, echo, où és tu ?
Il disoit cecy le plus haut qu'il
pouvoit, et toutefois il n'y avoit
point d'echo qui luy respondist.
Enfin estant arrivé sur le soir
proche de sa demeure, il cria encore
et entendit un echo, parce qu'en
effect il y en avoit un là. Si ce n'est
icy l'echo que j'ay perdu, disoit-il,
au moins en est ce un autre qui
le vaut bien. Il faut croire que
l'on en trouve d'aussi excellens
en la Brie qu'en l'Isle De France.
Chere nymphe, poursuivit-il,
j'ay esté bien mal traité de Charite
cette apresdinee, continura-t'elle
sa rigueur ? L'echo luy respondit
sa rigueur, et luy ayant encore
demandé autre chose, elle
prononça des mots dont il ne
tiroit point de satisfaction, de sorte
qu'ayant rencontré Clarimond
tout sur l'heure, il s'en plaignit à
luy. Vous estes en une erreur
tres-grande, luy dit Clarimond.
Sçachez que si l'echo nous respond
quelque chose à propos, ce n'est
que par hazard, et de cent mots, il
n'y en a pas quelquefois deux où
il y ait de la raison. Que si vous
treuvez dans des livres une longue
suite de responces fort bonnes,
c'est qu'elles ont esté inventees
tout expres et avecque peine.
Au reste il ne sert de rien de
consulter cét oracle, il est fort
vain et fort ridicule. Il ne sçait
guere de chose, puis qu'il ne dit
rien qu'il ne nous l'ait ouy dire,
et ne fait que repeter les dernieres syllabes d'une periode que
nous finissons. Vous vous abusez
vous mesme, repartit Lysis, si j'avois
l'echo que je vien de perdre,
elle me rendroit bien responce
à tout ce que je luy demanderois.
J'ay autrefois espreuvé
sa science. Il raconta la dessus
une partie de ce que cette echo
luy avoit dit à Sainct Clou.
Veritablement si nous nous en souvenons,
encore que ce fust Anselme
qui luy respondist tout sur le
champ, les reparties avoient
beaucoup de sens, et si l'on
s'estonne comment cela se pouvoit
faire, et que l'on m'objecte que
Clarimond croyoit que les bonnes
responces d'echo ne se peuvent
faire qu'avec peine, je seray
quite pour dire qu'outre que le
hazard dominoit beaucoup en
cette affaire là, Lysis finissoit alors
ses periodes par de certains mots
qu'il avoit choisis dés long-temps.
Apres avoir raconté cette belle
avanture, il parla du don que
luy avoit fait Anselme, et de la
curiosité qu'il avoit euë, ce qui
fit estonner Clarimond plus que
jamais de sa follie. Le berger ne
se pût tenir de dire en suite que la
perte de son echo avoit esté
devancee de celle des bonnes
graces de Charite, comme les malheurs
vont tousjours de compagnie.
Clarimond ayant apris de
luy les paroles que sa maistresse
luy avoit tenuës, luy dit soudain,
berger, vous n'avez point de suject
de vous fascher en aucune
façon. Si Charite vous a commandé
que vous ne luy obeyssiez plus,
pourquoy luy voulez vous obeyr
en ce commandement cy ? Ce
qu'elle vous a dit est autant que si
elle ne nous avoit rien dit. Elle ne
veut pas que vous luy obeyssiez,
et neantmoins voyla qu'elle vous
commande ; elle ne veut plus
vous commander, et toutefois
elle veut que vous luy obeyssiez
encore. Que peut on conclurre
de là, sinon que c'est qu'il faut
passer sous silence ce dernier
commandement, auquel il ne
faut point obeyr, et sujure les
premiers, qui vous obligent à
l'obeissance ? Lysis eut bien de la peine
à comprendre le sens de ce
discours, car Clarimond ne l'entendoit
guere luy mesme, et il
vouloit expliquer un galimatias
par un autre galimatias, encore
plus obscur. Toutefois le berger
luy dit, il faut que j'avoüe, cher
amy, que ta subtilité est grande,
et que tu me fais des solutions
admirables. Mon esprit n'est pas
pourtant hors d'inquietude, et
j'ay des opinions particulieres
qui me semblent aussi vray semblables
que les tiennes. Helas !
J'auray tousjours en ma memoire
ces cruelles paroles de Charite,
je vous commande que vous
ne m'obeissiez plus. Elles me
feront mourir de douleur. Astree
n'avoit rien dit de si fascheux à
Celadon, et il ne laissa pas de se
jetter dans la riviere. Elle luy dit
seulement qu'il s'en allast, et qu'il
ne se monstrast point à elle,
qu'elle ne le luy eust commandé. Cecy
estoit facile à entendre, et ne devoit
point tant mettre son esprit
en soucy. Puis que vous ne me voulez pas croire, dit Clarimond,
il n'y a point d'autre
remede que de proposer vostre
difficulté à quelques logiciens :
mais pour moy je seray tousjours
d'avis qu'il faudroit faire de ce
noeu-cy, comme Alexandre fit du
noeud gordien, et que vous le
devriez couper, si vous ne le pouvez
deslier. J'auray bien encore
patience que j'aye la commodité
d'interroger Charite sur ce sujet,
repartit Lysis, ou qu'à faute de
cela, j'en communique aux docteurs
en philosophie amoureuse,
que je veux establir.
Sur cette resolution Lysis prit
congé de Clarimond, pour s'en
aller chez son hoste. Carmelin
qui estoit de retour y avoit desja
serré son troupeau, et songeoit
à la cuisine qui estoit fort maigre
et fort froide. Apres un sobre
soupé, chacun s'en alla coucher, mais
le triste Lysis ne put dormir. Il
ne faisoit autre chose que repeter
les paroles de Charite. Il dit à
son valet qu'elles luy causoient
une affliction pire que la mort : il
y a bien dequoy se fascher,
respondit Carmelin. Ne luy obeissons
point en cecy, puis qu'elle ne
le veut pas. Helas ! Reprit Lysis,
voyla la mesme raison de Clarimond,
mais je soustiendray à
tout le monde que Charite à voulu
dire qu'elle ne desiroit plus
que j'obeisse à ce qu'elle m'a
commandé par le passé. Quels
estoient ces commandemens ? Dit
Carmelin. C'estoit, respondit
Lysis, que je ne luy parlasse qu'en
secret. Vous voyla donc bien malade,
continua Carmelin. Vous luy
parlerez desormais en presence
de tout le monde. Tu as assez
bon jugement, repartit Lysis,
mais il y a bien encore autre chose,
c'est qu'elle m'a commandé
de croire tous les conseils qu'elle
me donneroit, et maintenant
qu'elle m'en a donné un de ne
luy plus obeyr, il n'y a point de
doute qu'il ne faut plus que je luy
obeisse. C'est tousjours revenir à
nos moutons, dit Carmelin, n'est-ce
pas ce que je vous dy, que puis
qu'elle vous commande de ne
luy plus obeyr, il ne faut pas que
vous luy obeissiez. Ne luy obeissez
pas en cecy, mon maistre, vous
prenez les choses à contre sens, et
vous vous troublez sans suject.
Remarquez que vous vous entrecoupez
mesmes en vos discours,
et que malgré que vous en ayez,
vous vous mettez à deux doigts
pres de la verité.
Ces deux bergers passerent la
nuict en de semblables contestations,
où ils s'alambiquerent si
fort l'esprit, qu'ils penserent
perdre si peu qu'il leur en restoit.
Bien que Carmelin n'eust pas
tant estudié que son maistre, il
ne laissoit pas de luy aprendre ce
qu'il devoit croire, parce que la
passion ayant aveuglé Lysis, luy
faisoit prendre toutes choses en
mauvaise part. Quand le jour fut
venu, Lysis mena son troupeau
aux champs, ne le voulant pas
laisser mourir de faim, pour
participer à sa tristesse. Il treuva en
son chemin un homme vestu de
noir, monté sur une meschante
haridelle, lequel tenoit d'une
main la bride, et de l'autre un gobelet et une phiole. Il ne vous
deplaira point si je vous demande
qui vous estes, et d'où vous
venez ? Luy dit le berger, qui s'estonnoit
de le voir en cét estat. Je suis
apothiquaire pour vous servir,
respondit l'autre, je vien de donner
une medecine chez Oronte à
une servante nommee Catherine.
Celle dont vous parlez est la
bergere Charite, reprit Lysis,
mais passe, c'est un pas de clerc,
dites moy seulement quel mal
luy est survenu. Ce n'est pas
grand'chose, respondit l'apothiquaire,
elle a voulu se purger
pour estre delivree de quelques
petites douleurs qu'elle sent dans
les membres, à cause qu'elle est
un peu catherreuse. J'ay bien
besoin d'estre purgé aussi sans
aucun delay, repartit Lysis, je m'en
vay me coucher dés maintenant ;
obligez moy de m'aporter une
medecine, le plustost qu'il se
pourra faire. Je loge chez Bertrand
le vigneron.
Il n'eut pas si tost achevé la
derniere parole, que l'apothiquaire
qui ne demandoit que de
la pratique, luy promit de luy
aporter bien tost ce qu'il desiroit.
Il commença de picquer sa rosse
avec des pointes de clou qu'il
avoit aux talons de ses souliers au
lieu d'esperons, et en peu de
temps il fut à Coulommiers où
estoit sa boutique. Lysis le voyant
party laissa ses moutons en la
garde de Carmelin, et s'en alla
se mettre au lict tout de son long.
L'apothiquaire estant revenu
luy donna la medecine qu'il
avoit faite, et receut le payement
ordinaire. Cependant Clarimond
se promenant rencontra
Carmelin, et s'enquit où estoit
son maistre. Il respondit qu'il
estoit malade, et qu'il s'estoit allé
faire purger, si bien que Clarimond
s'en alla le voir, et luy demanda
quel mal il avoit. Il me
semble que je sens en mon estomach
quelques cruditez extraordinaires,
dit Lysis, c'est qu'il ne
se peut qu'il ne me soit encore
demeuré quelques restes de la
nature d'arbre : je me veux delivrer
de tous ces empeschemens,
afin que ma digestion soit libre.
J'ay possible encore quelque
partie en moy qui est de bois, et
n'a pas bien pris la mollesse de la
chair. Ne vous imaginez point
cela, dit Clarimond, Hircan est si
sçavant qu'il vous a remis en vostre
premier estat. Vous vous portez
mieux que vous ne fistes jamais.
Avant que de prendre medecine,
vous deviez considerer
qu'au lieu qu'elle vous profiteroit
si vous estiez malade, elle ne
fera que vous nuire maintenant
que vous estes sain. Il faut que je
vous face un conte sur ce propos.
J'amenay une fois trois de mes
amis en nostre maison où nous fismes
la desbauche quatre jours
durant. Le cinquiesme jour au
matin je leur representay les
excez passez, et leur remonstray
que nous estions en grand danger
de nostre personne, si nous
ne nous purgions pour vuider
les mauvaises humeurs que nous
avions amassees. Ils me crûrent
tous, tellement que j'envoyay
querir l'apothiquaire qui nous aporta à chacun la portion de
medecine. Nous estions couchez
tous quatre dans ma chambre,
estans deux à chaque lict. Comme
l'on nous presentoit à chacun
un verre, et que je voyois que
mes compagnons faisoient desja
la grimasse, je leur dy, c'a
courage, fermons les yeux pour ne
rien voir : celuy qui aura le
plustost fait ne payera rien.
Dés que j'eus dit cela ils se
hasterent de prendre leur medecine,
mais comme ils ne songeoient
point à la mienne, je la jettay à la
ruelle du lict, et me mis en trois
sauts au milieu de la chambre, ou
je commençay à me rire d'eux
cependant que le mal de coeur leur
tenoit, et qu'ils avoient force
tranchees dedans le ventre. Ils
reconnurent ma tromperie, mais il
leur falut prendre tout en jeu. Je
leur representay que je n'avois
pas jugé avoir besoin de medecine
comme eux, et de fait qu'elle
ne leur fut point nuisible, encore
que de despit de voir que je
n'en avois pas pris aussi, ils
eussent presque envie de la vomir. Je
fy fort bien de ne me pas purger
de gayeté de coeur, et vous avez
fait fort mal de vous servir de ce
remede sans necessité, et sans ordonnance
de medecin. Je n'ay
point d'autre medecin que l'amour,
dit Lysis, c'est luy qui m'a
escrit un recipé dessus son bandeau.
Aprenez qu'il y a icy un secret
plus grand que vous ne
pensez, et que quand je ne me fusse
point trouvé mal, je n'eusse pas
laissé de prendre medecine. Je
pense que vous avez leu dans
tous les poëtes, qu'il faut que les
amants se rendent conformes
aux humeurs, aux qualitez et
aux actions de leurs maistresses.
Ils sont tristes de leurs tristesses,
malades de leurs maladies,
joyeux de leurs joyes, et sains de
leur santé. Ils rient de les voir
rire, pleurent de les voir pleurer,
partageant ainsi ensemble les
plaisirs et les peines. Or ayant
apris que Charite se trouve mal,
comment donc est-ce que je me
pourrois trouver bien ? Vous ne
vous estonnerez plus si je suis au
lict, et si j'ay pris medecine : car
ayant sçeu qu'elle en avoit pris
une, je l'ay voulu imiter, afin d'observer les loix que l'amour me
dicte. Mais, ô de mon bon heur
l'admirable destin ! Je ne me suis
pas servy d'un autre apothiquaire
que le sien. Une mesme main
nous à presenté le gobelet à tous
deux, et ce gobelet où l'on m'a
fait boire estoit encore le mesme
où elle avoit desja beu, et il ne
restoit plus qu'à sçavoir l'endroit
où elle avoit mis ses lévres, afin d'y mettre aussi les miennes. Apres
cela, dit Clarimond, il faut croire
qu'il n'y a plus rien de beau à
faire dans le monde. Vous avez
accomply une chose que les plus
fideles amants n'ont pas seulement
imaginee, et les miracles
de vostre histoire seront plus
grands que ceux des fables. Tout
cecy n'est rien, repartit Lysis, il y
a long temps que j'ay commencé
de travailler à mes conformitez
amoureuses. Je ne mange que
de ce que Charite trouve bon ; je
ne me plais que là où elle se plaist. Si elle se mouche, je me
mouche aussi, si elle tousse je
tousse, et si elle crache sur quelque
pavé, j'essaye d'y cracher
pareillement, quand je devrois
m'alterer le poulmon, et cracher
cinq cens fois avant que de donner
sur le but. Que si elle
marche quelquefois devant moy
je tasche à mettre les pieds au
mesme endroit où elle a mis les
siens, et je pren toutes les postures
que je luy voy tenir, comme si
je joüois avec elle à ce jeu où l'on
fait tout ce que l'on void faire.
Vous adjoustez merveille sur
merveille, dit Clarimond, je suis
fort aise d'ouyr tout cela de
vostre bouche, car si un autre me le
racontoit, je ne le croirois qu'à
peine, quand il se donneroit à
tous les estaffiers de Pluton.
Clarimond ayant en suite de
cecy tenu quelques discours à
Lysis, le laissa pour s'en aller
disner, et comme l'on eust servy
devant luy un fort bon potage, il en
envoya à ce pauvre malade. Tout
le reste du jour la femme de son
hoste eut beaucoup de soin de
luy, et Carmelin estant revenu
des champs au soir, fut bien
curieux d'aprendre comment il se
portoit ; il luy dit que son mal
n'estoit rien pourveu que celuy de
Charite fust passé, et que dés le
grand matin il en vouloit avoir
des nouvelles. Carmelin ne
dormit donc guere ; il se leva auparavant
que le jour fust venu, et s'en
alla au chasteau d'Oronte. Chacun
se levoit lors qu'il arriva, et
ayant treuvé une servante de
Leonor, il luy demanda si la maistresse
du berger, Lysis estoit encore
malade, et s'il n'y avoit pas
moyen de parler à elle. Elle se
porte plus mal qu'hier (respondit
cette fille qui sçavoit bien de
qui il parloit) il la faut laisser
dormir. Depuis hier au soir il luy
est tombé une enflure sur la joüe
et sur l'oeil, tellement qu'elle ne
void presque goute, et que l'on
luy a bandé la moictié du visage.
L'on la saignera tantost pour
destourner la fluxion.
Carmelin ayant eu cette
responce, s'en revint vers son
maistre pour la luy dire. Quand il la
sceut, il eut un ennuy nompareil,
et ne voulant pas manquer à imiter
Charite en toute chose, il dit
qu'il vouloit estre saigné aussi
bien qu'elle. Carmelin ne sçavoit
pas où c'estoit qu'il y avoit
un barbier, mais son hoste luy
enseigna un village prochain où
il y en avoit un. Il estoit prest à
partir pour l'aller querir, lors que
Lysis s'escria, arreste toy, Carmelin,
je ne veux point d'autre
barbier que celuy de ma maistresse :
il faut sçavoir qui il est.
Retourne-t'en chez Oronte, tu
l'y trouveras encore : mais auparavant
trouve moy du linge, et
me vien bander l'oeil et la joüe.
Pourquoy faire, dit Carmelin,
vous n'y avez point de mal. Ha !
Stupide, s'escria Lysis, Charite
peut elle avoir du mal que je n'en
aye aussi ? Maintenant qu'elle ne
void presque goute, veux-tu que
je voye clair ? Lors qu'elle ne joüyt
que d'un oeil, faut-il que je joüisse
de mes deux yeux ? Je veux estre
borgne aussi bien comme elle. Lysis voyant alors que Carmelin
ne se mettoit point en devoir
de luy chercher du linge, prit ses
chausses et en tira un mouchoir
qu'il luy donna pour luy bander
le visage : mais il luy vint une
grande difficulté en l'esprit,
pource qu' il ne sçavoit qu'elle joüe
c'estoit que Charite avoit enflee.
Carmelin disoit qu'il ne s'estoit
pas avisé de demander si c'estoit
la droicte ou la gauche, tellement
que son maistre luy dit que de
peur de manquer, il luy faloit
bander tout le visage. Carmelin
repartit que cela ne seroit point
à propos, et qu'il devoit atendre
que le barbier fust venu pour
aprendre de luy à quelle joüe il
devoit avoir mal ; et tout aussi
tost ayant donné charge au fils
de Bertrand de mener son
troupeau aux champs, il s'en retourna
chez Oronte pour contenter
les fantaisies de Lysis qui luy
donnoient beaucoup de peine. Il
arriva tout à point pour trouver un
barbier de Coulommiers qui en
sortoit. Il le pria de venir saigner
son maistre. Le barbier n'avoit
point de cheval ; il s'en vint avec
luy à pied jusques chez Bertrand,
et comme il eut demandé à Lysis de
quel bras il vouloit estre saigné, le
berger luy dit qu'il le vouloit
estre du mesme bras que la belle
fille qu'il venoit de saigner chez
Oronte. Le barbier ayant dit que
c'estoit du bras gauche, il luy
prit le sien, et en tira pour le
moins trois palettes de sang. Je
me doute bien que c'est aussi à la
joue gauche que cette belle à
mal, dit Lysis. Vous avez raison,
monsieur, repartit le barbier.
Bandez donc la mienne aussi,
reprit le berger. Vous n'y avez pas
d'enfleure comme elle, ce dit l'autre,
pourquoy feray je cela ? Vous ne le
voulez pas ? Reprit Lysis, que Carmelin
le face donc. Alors Carmelin
luy voulant obeyr, luy vint
bander la moictié du visage, et le
barbier estant sur son depart, Lysis
luy parla de cette sorte. Si vous
voulez que je face estime de vous
aprenez la chirurgie autrement
que vous ne la sçavez. Remarquez
que les playes amoureuses
sont plus dangereuses que celles
que vous pensez tous les jours, et
que l'experience nous enseigne
qu'une maistresse n'a point de
maladie que son serviteur ne
ressente, et qu'en cas d'amour au
lieu d'un malade on a tousjours
deux.
Le barbier receut son salaire
apres ce discours, et s'en alla
fort estonné. Lysis ayant mis son
bras en escharpe, commanda à
Carmelin de luy ayder à s'habiller.
Comme il se promenoit par
la maison, Clarimond arriva,
estant fort soigneux de sçavoir en
quel estat il estoit. Le voyant avec
ses bandages, il luy demanda quel
mal luy estoit survenu. Lysis luy
aprit qu'il avoit voulu estre saigné
et bandé ainsi que Charite
qui avoit une enflure à la jouë.
L'imitation en est belle, luy dit
Clarimond, et toutefois elle n'est pas
entiere : car il me semble que
vous devriez donc avoir le visage
enflé comme vostre maistresse : c'est
ce que je luy ay voulu dire, repartit Carmelin, et il faudroit
qu'il se donnast ou qu'il se
fist donner force coups de poin
pour se faire enfler les yeux. Ta
malice est grande, dit Lysis, tay-toy,
ce n'est pas à toy que l'on
parle. Pour vous Clarimond vous
sçaurez que non seulement je veux
avoir l'oeil gauche bandé, mais
que je voulois aussi tantost qu'ils
le fussent tous deux, ne scachant
pas lequel c'estoit qui le devoit
estre. Carmelin s'en estant allé
querir le barbier sans me les
bander, j'ay tousjours eu la main
dessus, de peur de voir quelque
chose : car n'est-ce pas la raison que
les yeux d'un amant se cachent,
lors qu'un de leurs soleils ne luit
plus ? Pour ma saignee outre
qu'elle est à l'imitation de celle
de Charite elle m'est fort utile en
toute autre chose, et principalement
parce que j'ay esté bien aise
de voir mon sang. Regardez-le,
Clarimond, vous y verrez le
portraict de ma maistresse, car
toutes mes veines sont remplies
de cette belle figure à laquelle je
ne fay aussi que penser. Clarimond
regarda ce sang, et pour
contenter Lysis il luy avoüa qu'il
y voyoit quelque forme de visage.
Avecque le peu qui me reste
de veuë, luy dit Lysis, j'y remarque
bien Charite toute entiere.
Pour vous quand vous n'y connoistriez
rien, il n'y auroit point
de vostre faute : ce seroit que l'amour
ne vous permettroit pas
d'y voir quelque chose.
Clarimond ayant affaire ailleurs,
laissa Lysis là dessus, et vid
bien qu'il avoit veritablement
une maladie que ny la medecine
ny la saignee ne pouvoient
guerir. Il envoya tout expres un
laquais vers Montenor et Anselme
pour leur aprendre les nouvelles
actions que le berger avoit faites.
S'ils n'eussent point eu à
entretenir quelqu'un qui les estoit
venu visiter, ils eussent esté voir
ce pauvre malade.
La nuict venuë Lysis se coucha
comme de coustume, mais il
n'eut guere de repos. Le ressouvenir
du commandement de sa maistresse luy troubloit
la pensee ; il ne faisoit
que pousser du coude
Carmelin pour le resveiller, et
luy en demander de nouvelles
explications. Je ne sçaurois tant
repeter de fois une chose, luy dit
Carmelin, au moins attendez au jour
à m'interoger. La nuict n'est faite
que pour dormir. Voulez vous
que mon bon-heur soit moindre
que celuy des bestes qui dorment
maintenant de tous costez.
Je m'en vay gager qu'il n'y a à
cette heure pas un de nos moutons
qui veille. Te veux-tu conformer
aux bestes ? Reprit Lysis, c'est une
felicité brutale que tu desires. La
nuict n'est pas seulement faite pour
dormir, mais aussi pour prendre
conseil en ses affaires. Apren que
les plus beaux esprits et les meilleurs
sont ceux qui se delivrent
ordinairement des charmes du
sommeil pour s'entretenir parmy
leurs imaginations. Ce sont
les amants qui ont cette
coustume, et entr'eux principalement
le berger Lysis. Toute la faute
que tu commets ne me voulant
pas imiter, vient de ce que tu as encore ta franchise. ô quel
prodige c'est de voir un berger si
libre ! Tu devrois plustost
estre sans ame que sans amour.
Mais il est vray que je prevoy
que tu seras bien tost à la
chaisne de mesme que les autres.
L'amour s'opiniastre à blesser
ceux qui luy resistent, et personne
n'ayme plus ardemment
qu'un esprit froid comme le tien,
lors qu'il commence d'estre
enflammé. Que tout cela arrive ou
non, dit Carmelin, mais pour
cette heure j'ay tant d'envie de me
reposer, que quand l'on criroit
au feu je ne me leverois pas, soit
que l'on parle du feu de l'amour
ou de celuy de la cheminee.
Depuis ce discours les deux
bergers ne parlerent plus
ensemble. Quand le jour fut venu
ils s'habillerent tous deux
en mesme temps, et allerent
de compagnie garder le troupeau.
En le chassant tousjours
devant eux aux environs d'une
mestairie qui apartenoit à
Hircan vers laquelle ils n'avoient
point encore esté, Lysis fit signe
à Carmelin, et luy dit, si je ne
me trompe j'enten le son d'un
instrument champestre ; nous
sommes sans doute en païs de
bergers. Carmelin confessa qu'il
entendoit aussi quelque chose de
fort harmonieux, et ayans descendu
un petit vallon, ils aperceurent
un berger qui joüoit de la
musette. Lysis s'estant aproché de
luy, luy dit, que Pan te vueille
bien garder, gentil berger, je suis
tout ravy de te voir : il y a
long-temps que je n'ay veu personne
de nostre condition. Ton
entretien est icy bien agreable. Tu
donnes l'ame aux pertuis de tes
doux chalumeaux. Vrayment je
te sçay bon gré de n'estre point
oysif, si j'avois ma guytarre nous
ferions un concert ensemble.
Ce berger qui estoit un homme
de village assez simple estoit
si estonné de voir Lysis et
Carmelin faits comme ils estoient, qu'il
les regardoit l'un apres l'autre
depuis les pieds jusqu'à la teste, de
sorte que Lysis voyant qu'il ne
disoit rien, continua de parler.
Croy-tu, luy dit-il, que l'instrument
dont tu joües soit plus
propre à ceux de nostre qualité que
la guytarre ? Si je le sçavois je
voudrois aprendre à joüer de la
musette, afin d'estre pastoral en
toute chose. Mon maistre, s'en
vint dire Carmelin, si je ne jouë
bien de la cornemuse, au moins
joüe je bien du flageollet. J'en ay
icy un, dit alors le berger d'Hircan,
monstrez ce que vous y sçavez.
Carmelin prit le flageolet
de ses mains, et commença à
joüer la chanson de Gueridon,
à quoy cét autre berger s'acorda
avec sa musette, ce qui donna
beaucoup de plaisir à Lysis.
Quand ils eurent cessé d'entonner
leurs instrumens, Lysis leur
dit, garçons, vostre musique est
plus douce à l'oreille que le bruit
d'un ruisseau qui coule sur un
gravier. C'est plaisir d'ouyr une
genisse se pleindre quand l'amour
la pique. Douce est la voix d'un
cygne qui se meurt ; doux est le
chant d'un rossignol ; doux est le
miel que font les avettes ; doux est le sucre de Madere : mais bien
plus doux encore sont vos instrumens
pastoraux. Une autrefois je
vous feray dire des eglogues à la
façon de Theocrite, de Virgile,
et de Ronsard, et je donneray un
panier à fleurs, une cage d'oyseau,
une esclisse à fromage, ou
quelque beau bouquet, à celuy
qui aura fait le mieux. Ma foy je
ne croyois pas que Carmelin en
sceust tant : ô que je l'estime
bien plus digne d'estre berger
que je ne faisois. Toutefois je ne
veux pas aprendre à joüer du flageolet
comme luy, ny de la cornemuse non plus :
car je me souvien que Minerve s'estant
miree dans une fontaine en joüant
de la fluste, elle la jetta incontinent,
parce qu'elle s'estoit veuë
trop laide en cette action où il
faut trop enfler les joües. Je ne
veux pas deffigurer mon visage.
Le luth, la guytarre, la viole, la
mandore, et le cistre, sont pour
nous autres bergers relevez, et
les flustes, les pipeaux, les chalemies,
et les cornemuses sont pour
les bergers qui sont d'une plus
basse classe, comme Carmelin et
quelques autres de ce païs. Puis
que vous estes mon maistre, dit
Carmelin, il n'y a point de doute
que je suis moins que vous.
Neantmoins je voudrois bien
que l'on ne m'apellast point
valet comme il y en a quelques-uns
qui font. Je desirerois avoir
un nom plus honorable. C'est la
raison Carmelin, dit Lysis, je te
declare que tu és mon commis en
fait de bergerie, de mesme
qu'Anselme à des commis en fait
de finance. Ta principale charge
est de prendre garde à mes troupeaux
au lieu de moy : Carmelin
fut fort content de cette dignité,
et son maistre ayant dit adieu au
berger d'Hircan, et luy aussi, ils
chasserent leurs moutons vers
un autre endroit, le laissant si
estonné de voir ces deux bergers
apres un si chetif troupeau, qu'il
croioit n'avoir jamais treuvé rien
de plus estrange.
Apres qu'ils l'eurent quité ils
marcherent encore quelque
temps, et enfin s'estans assis pres
d'une fontaine ils mangerent du
pain et beurent de l'eau. Carmelin
ne se plaisoit point à cecy, ce
n'estoit pas là la vie que son maistre
luy avoit fait esperer. Il
croyoit qu'il seroit tous les jours
de nopce, et cependant l'on le
faisoit estre temperant malgré
qu'il en eust. Ayant fait si
mauvaise chere, il falut qu'il allast
encore chez Oronte pour aprendre
en qu'elle disposition estoit
Charite, ce qui luy eust semblé
fort fascheux, n'eust esté qu'il
esperoit que l'on auroit tant de
consideration que l'on luy
donneroit là à boire.
Lors que Lysis fut seul, son
troupeau et son chien le menerent
plustost que d'estre menez
par luy. Il alloit apres eux sans
songer où ils le conduisoient. Il
ne pensoit qu'à la maladie de sa
maistresse. Comme il estoit en
cette meditation, un de ses
moutons monta sur une butte ou il
y avoit un arbre et de l'herbe
tout autour. Un autre le suivit
aussi tost : mais Lysis ayant donné un coup de houlette au premier,
il fit le tour et descendit. Le
second en fit autant, et un troisiesme
aussi qui estoit monté encore,
et puis un quatriesme et un
cinquiesme, et ils en firent tous
ainsi jusques au dernier. Le premier
ayant veu monter les autres
remonta apres, et redescendit, et
tous les autres en suite, faisans
une rouë perpetuelle à l'entour
de l'arbre, pour ce que suyvant
leur naturel qui est de faire tout
ce qu'ils voyent faire aux autres,
ils ne voulurent point passer
chemin qu'ils n'eussent esté chacun
où ils voyoient aller leurs compagnons.
Ils monteroient et descendroient,
et tourneroient encore,
s'il ne fust passé par là un
homme qui les fit arrester : car Musidore
qui n'estoit pas duit à la
bergerie, et ne sçavoit faire autre
chose qu'aboyer apres les passans,
ne les rassembloit point, et
pour Lysis il estoit si ravy de voir
ce beau jeu qu'il eust voulu qu'il
eust duré jusqu'à la fin du monde.
Celuy qui estoit arrivé en ce
lieu, le vint embrasser, et le tirant
de son transport, luy dit, je
te saluë roy des bergers de la
Brie, mais plustost de toute
l'Europe, voire de tout le monde.
Que ma fortune est grande de
t'avoir rencontré. La renommee
ayant porté ton nom et ton
merite jusqu'en la Bourgongne qui
est ma patrie, il m'a pris un desir
de venir aprendre de toy l'art de
devenir heureux. Lysis s'estant
retiré de trois pas pour considerer
cét homme qui estoit habillé
en berger comme luy, il luy
sembla qu'il ne le connoissoit
point, et neantmoins se sentant
redevable de ce qu'il avoit pris la
peine de le venir trouver, il l'alla
embrasser encore, et luy dit, tu
sois le bien venu gentil berger,
puis que tu és le premier qui se
jette entre les bras de ma protection,
je te jure que tu seras aussi
tousjours le premier de qui
j'auray soin. Il ne reste plus que de
me dire ton nom afin que je sçache
à qui je suis obligé. Je m'apelle
Philiris, repartit le berger. Ha !
Que tu as là un nom à bien faire,
continua Lysis ; qu'il est aisé à
voir que tu és berger de naissance !
Je m'asseure que ton histoire
doit estre la plus belle du monde.
Me veux-tu faire la faveur de
me la conter ? Je te diray jusqu'à
des choses dont je n'ay encore
parlé qu'aux rochers et aux bois,
respondit Philiris, mais cherchons
un lieu où la fraischeur habite.
Cestuy-cy est si descouvert
et si chaud, qu'il semble que ce
soit celuy où la nature acoucha
du soleil.
Les deux bergers se hasterent
alors de cheminer pour se mettre
dans un boccage qui estoit
assez pres d'eux, lors qu'il passa un
carrosse dedans lequel estoit Oronte,
Floride, Leonor, Angelique,
Anselme, Montenor, Clarimond,
et Carmelin, que les
dames y venoient de faire monter
tout pitaut qu'il estoit afin d'avoir du plaisir de luy. Ils
descendirent tous aussi tost, et Oronte
dit à Lysis, qu'en se promenant
par les champs ils avoient
rencontré son compagnon berger, qui leur avoit apris comme il
estoit malade de la mesme maladie
de sa maistresse. Lysis respondit
que Carmelin n'avoit rien dit
que de vray, et comme il estoit
prest à arranger de longs propos,
il ouyt quelques cris qui le firent
taire. En mettant le doigt sur la
bouche pour faire signe aux
autres, il s'aprocha du boccage d'où
venoit le bruit, et chacun le suivit
à pas comptez jusqu'à des
arbres entre lesquels on vid deux
hommes vestus de taffetas blanc
ayans de belles pannetieres en
escharpe, des chapeaux de paille
sur la teste, et des houlettes
peinturees en la main.
Ils firent semblant de ne pas
prendre garde à ceux qui les
guettoient, et l'un s'estant
couché à terre comme pour dormir,
l'autre commença à faire cette
plainte. Doux zephirs, qui
regnez dans ces lieux, de plus tristes
souspirs que les miens se sont
ils jamais meslez parmy vos
haleines ? Arbres, qui sembliez
tantost si vers, avez vous jamais veu
de tels feux que les miens qui vous
seichent jusqu'à la racine ? Et vous
fontaines, jamais larmes plus grosses
que les miennes ont elles eschauffé
vos eaux ? ô vous donc
zephirs, arbres, et fontaines, si
jamais ma bergere vient icy,
redites luy ce que vous m'avez veu
endurer. Mais helas ! Vous estes
sourds aussi bien que muets, ô
chers tesmoins de mon martyre.
Il n'y a que Polidor qui soit
capable de me secourir. à quoy
resve-t'il, ce fidelle amy ? N'a-t'il
point de pitié de son semblable ?
Comment veux tu que je t'assiste ? ô
cher Meliante, répondit ce Polidor,
ne sçais tu pas que j'ay plus besoin
de consolation que toy ? Celle que
j'adore ne veut pas croire mon
amour, et ne trouvant point
encore de signalées occasions de le
luy temoigner, je suis si miserable,
qu'il faut que je souhaitte
qu'il luy vienne une infortune,
afin de luy monstrer l'affection
que j'auray à la secourir. Ayant
l'autre jour destourné mes yeux
des siens qui m'eblouissoient, je les
abaissay dessus sa gorge, croyant
qu'ils seroient plus en repos :
mais ô dieu ! Cette gorge est de
neige, elle m'a pensé faire
perdre un oeil comme Hannibal qui
devint borgne pour avoir fiché
trop long temps sa veuë sur les
neiges des Alpes. Ainsi je ne sçaurois
faire aucune action que je ne
sois tourmenté par quelque
nouvel accident, et comme Mithridate
vivoit de poison, je vy de
pensers amoureux. Ha ! Miserable,
que feray-je donc, s'escria
Meliante ; puis que le ciel, le
destin, la nature, ma maistresse,
et Polidor m'abandonnent ? Je suis
sur la mer amoureuse où la tempeste
gronde contre mon vaisseau :
mais si elle l'enfonce je me
hasarderay, et pourveu que je
puisse embrasser le col de ma
deesse, cette belle colomne de
marbre blanc, plantee au dessus
de deux rochers vivans je me sauveray
bien du naufrage.
Meliante en estoit là lors que
Lysis ne se pouvant plus tenir de
parler s'escria, dieu soit loüé !
J'ay trouvé ce que je cherchois. Que ces bergers sont doctes ! Ils
ne parlent que par pointes et par
metaphores. Le berger Polidor
se leva alors, et le regardant et
Philiris et Carmelin aussi, qui est
celuy de vous trois, dit il, qui est
l'amant de la belle Charite ? C'est
moy, et non autre, respondit Lysis.
ô l'heureuse journee pour nous !
Continua Polidor. Il y a
long-temps que mon compagnon
et moy nous desirons de
vous trouver. Vous voyant tous
trois de bonne mine, je ne sçavois
lequel estoit Lysis. Il faut que
vous sçachiez que l'amour nous
tyrannise cruellement, et que
nous ne croyons pas qu'il y ayt
personne au monde dont nous
puissions esperer de meilleurs
conseils en nos affaires que de
vous. Je suis un vray medecin des
ames, reprit Lysis, dites moy le
mal de la vostre et je vous ordonneray
d'excellens remedes. Polidor
fit alors le pleureux et s'essuyant
les yeux avec un mouchoir.
Vous me voulez obliger à renouveller
des douleurs estranges (dit-il)
je ne desire pas encore si tost
remettre le fer dedans mes
playes. Je crirois trop haut ;
j'importunerois les oreilles de
tant de chevaliers, et de nymphes
que voyla à vostre suitte. Je
suis honteux quand je voy tant de
monde. Que Meliante parle donc,
reprit Lysis. Moy, respondit-il, il
me faut des siecles entiers pour
me preparer à raconter l'histoire
de mes avantures, j'ay tant de
choses à dire que quand j'y veux
commencer, il ne peut sortir
aucune parole de ma bouche, de mesme
qu'il ne sçauroit tomber pas
une goute d'eau d'une phiole qui
est trop pleine. Ha ! Amour, qui
me donnes ces peines, apres m'avoir
osté le coeur, veux-tu m'oster
la liberté de me plaindre ? Et
si tu me mets tous les jours à la
torture, n'est-ce pas afin de me
faire confesser tous mes secrets ?
Tyran, bourreau, coupe moy la
langue, ou me permets de parler
de ce que je souffre.
Meliante frapa du pied sur la
terre en disant cecy, et commença
de se mettre en des postures,
qui n'apartenoient qu'à un homme
enragé, tellement que Lysis
le prenant par le bras, essaya de
luy donner les meilleures consolations
qu'il luy fut possible. Cependant
la pluspart de ceux qui
estoient là se regardoient l'un
l'autre et estoient si estonnez
qu'ils ne disoient rien. Ils s'imaginoient
que Polidor et Meliante
n'estoient pas plus sages que
Lysis, et que l'autre berger qu'il
avoit amené ne leur en devoit
guere. L'on ne se pouvoit imaginer
que la nature eust produit
trois hommes touchez d'un mesme
mal que le premier berger
extravagant qui devoit estre unique
en son espece. Toutefois on
ne sçavoit qu'en croire, et l'on
voyoit de grands témoignages
de follie en ces nouveaux bergers.
Lysis ayant apaisé Meliante
dit à Clarimond qu'il estoit
fort ayse de ce qu'il s'estoit trouvé
à la rencontre de ces pasteurs,
pource qu' en descrivant son histoire,
il en pourroit mettre le recit
veritable, et que pour la rencontre de Philiris, et d'un autre berger
qu'il avoit veu lequel joüoit
de la musette ; il luy en aprendroit
les particularitez. Je te dy
cecy librement, continua-t-il, d'autant
que je croy que tu as desja
commencé à faire un livre de
mes amours. Quand a moy si je
me suis logé pres de ton chasteau,
ç'a esté principalement afin que
tu eusses une plus entiere
cognoissance de toutes mes avantures.
Voyla pourquoy tu as bien
fait de me venir voir en ma maladie
pour en cotter les divers accez.
Ne voulez vous pas aussi que
je parle ponctuellement de vostre
medecine, repartit Clarimond,
compteray-je vos selles, et diray-je
de quel papier vous vous estes
torché les fesses, comme par
exemple si c'estoit de quelque lettre
dont le stile estoit aussi doux
que du cotton, ou de quelques
vers dont les pointes estoient
aussi affilées que des alesnes, de
sorte qu'elles vous escorchoient
le derriere ? Vous avez raison de
me le conseiller, car c'est maintenant
la mode de faire des livres
du recit de ses maladies, et il y en
a qui ont envie d'y inserer aussi
les parties de leur apotiquaire.
Fay comme tu l'entendras, dit Lysis.
Monsieur s'en vint dire alors
Carmelin en ostant son chapeau
devant Clarimond, ne ferez vous
pas aussi mon histoire ? Je vous en
supplie : je vous en sçauray autant
de gré que mon maistre. J'y travailleray
tres asseurement, respondit
Clarimond, et je feray
aussi l'histoire de ton chien.
Grand mercy, monsieur, reprit
Carmelin, mais je vous averty
que vous ne m'apelliez ny laquais,
ny valet de chambre : je
suis lieutenant ou commis en
fait de bergerie. Ha ! Impudent
et importun tout ensemble (dit
Lysis en tirant Carmelin par le
bras) qu'il te suffise que l'on parle
de toy, quand tu auras part en
quelqu'une de mes avantures,
comme à porter une lettre ou
faire un message. Comment veux
tu que l'on face une histoire
particuliere de toy qui n'as jamais
rien accomply que l'on ne puisse
escrire entierement sur un papier
impalpable avec de l'ancre invisible,
avec la plume du vent. N'est-ce pas
une honte de voir que tu és aussi
grand que pere et mere, et que
tu n'as encore jamais rien fait de beau ?
Ou est-ce que tu as jamais
fain des vers ou donné une
serenade à une maistresse, et
que tu as couru pour elle quelque
avanture digne d'estre
recommandee à la posterité.
Carmelin estant un peu honteux
de cette reprimende, se retira
en grattant sa teste : mais
comme il vouloit faire quelque excuse,
les trois bergers vinrent dire
à Lysis que leur amour estoit
impatiente, et qu'ils le vouloient
mener vers un de leurs amis, avec
lequel ils desiroient consulter
sur leurs affaires : ils l'emmenerent
ainsi avec Carmelin, et rendirent
la compagnie plus estonnee
qu'auparavant, car si l'un disoit
je me veux donner d'un poignard
dans le sein à cause de la rigueur
de ma maistresse, l'autre juroit qu'il se precipiteroit du
haut en bas d'un rocher, et ils
sembloient estre si insensez, que
Lysis paroissoit sage aupres d'eux
comme un philosophe Socrate.
Cela donnoit à chacun une
extréme envie de les connoistre, et
neantmoins on ne les fit point
suivre, pource que l'on croyoit
qu'ils ne sortiroient pas si tost du
païs, et que l'on auroit tout loisir
de les voir une autrefois. Les
gentilshommes et les dames
remonterent donc en carrosse et
acheverent leur promenade.
Cependant les cinq bergers
ayans traversé quelques
boccages arriverent dans un
petit pré ou deux hommes se
promenoient avec une femme. L'un
estoit Hircan que Lysis reconnut
incontinent, et l'autre estoit Fontenay
qu'il n'eust pas reconnu si
l'on ne luy eust dit son nom,
pour ce qu'il n'estoit pas vestu
d'escarlatte à l'ordinaire, et qu'il
avoit un habit de taffetas blanc.
Quant à la belle dame qui estoit
avec eux, c'estoit Synope, et toutefois
les bergers ayant dit à Lysis
que c'estoit une bergere apellee
Parthenice qu'ils avoient amenée
avec eux, il le crut ainsi, à cause
qu'elle avoit une jupe blanche
qu'elle n'avoit pas accoustumé
de porter. ô que cette Parthenice
ressemble bien à une nymphe
des eaux que je connoy, s'escria-t'il
alors. Vous avez raison, luy
dit tout bas Carmelin, je m'imagine
presque que ce l'est là encore.
Toutefois je doy penser que
ce n'est pas une des diablesses de
vostre sabat, puis qu'elle se laisse
voir le jour. Treuveriez vous bon
que je devinsse amoureux d'elle ?
Pousse Carmelin, ce sera bien
fait, dit Lysis, je me figure
desja l'amour qui tient l'arc tout
prest à te decocher une flesche.
Desboutonne toy ; ouvre ton
estomach pour te preparer à recevoir
ce coup. Viste fay ce que je
te dy. Carmelin ne manqua pas
d'obeyr à son maistre, sans sçavoir
presque ce qu'il faisoit, tant
il estoit joyeux : car il avoit
tousjours cru à entendre parler Lysis,
qu'il n'avoit qu'à choisir une fille,
et qu'il la luy feroit bailler en
mariage, si riche et si belle qu'elle
fust. Au mesme temps Hircan les
ayant aperceus les vint salüer. Ne
vous resjouyssez vous pas d'avoir
maintenant une si bonne compagnie,
dit-il à Lysis, voyla des bergers
qui ont fait bien du chemin
avant que de vous trouver.
Chacun veut estre berger avec
vous, et voicy mesme mon
cousin qui en à pris l'habit pour vous
suivre. Il en est fort loüable
(repartit Lysis) en consideration de
cela je luy pardonne l'offence
qu'il m'avoit faite ; aussi bien me
pesoit-elle sur le coeur. Mais aussi
vous luy recommanderez qu'il
ne m'attaque plus d'effet, ny de
pensée. Je le renierois pour
parent s'il y avoit songé, reprit
Hircan, il est plus doux à ceste heure
cy qu'un aigneau : nous voulons
desormais, mener une vie paisible,
et je desire mesme estre
berger comme les autres. N'en faites
rien, sage Hircan, dit Lysis, ne
sçavez vous pas qu'en toute bonne
pastoralle il y à tousjours un magicien qui n'est jamais habillé de
mesme que les autres bergers,
ainsi faut il que les sacrificateurs
gardent leurs vestemens sacerdotaux,
et que les satyres et les aegypans
se tiennent en leur nudité,
Hircan luy ayant accordé cecy,
on regarda avec admiration le
bandage de sa teste, et le berger
Fontenay ne se put tenir de luy
dire, qu'avez vous à l'oeil
gauche, berger, y avez vous receu
quelque coup de poin ? Faut-il
que nous ayons tous le visage
bandé comme vous pour estre
mieux accommodez en bergers ?
Cecy m'est particulier, respondit
Lysis, j'ay mis ce bandage à
l'imitation de celuy que porte
maintenant ma maistresse. Imite
la tienne en d'autres choses telles
que bon te semblera. Or remarque
mon secret incomparable.
Charite a refusé de me commander
quelque chose, et à faute de
son commandement pour me
consoler, je fay ce que je luy voy
faire, de sorte que par ma subtilité
merveilleuse, malgré qu'elle
en ait je ne laisse pas de luy
obeyr. Mais à propos (dit il en se
tournant vers Carmelin) as tu
apris comment se porte cette
belle ? Je n'ay sçeu l'aller voir, car
ces messieurs m'ont arresté pour
me mettre dans leur carrosse,
respondit Carmelin ; toutefois j'ay
sçeu que son mal ne croissoit ny
ne diminuoit. Face le ciel ce qu'il
voudra, reprit Lysis, mais tant
qu'elle sera bandee, je le seray
aussi. Ce bandage vous donne je
ne sçay quelle grace, dit Fontenay,
et toutefois vous n'estes
encore qu'un demy Cupidon, car
vous n'avez qu'un des yeux
voilé. Par les cornes de pan, tu as de
l'esprit, dit Lysis, tu profiteras ; ta
rencontre est bonne, et je te
diray bien que si je ne suis Cupidon,
au moins suis-je celuy qui
seroit capable de le faire naistre
au monde s'il ne l'estoit desja.
Comme Lysis parloit ainsi
Carmelin le tirant par derriere
luy demanda tout bas, que diray-je
à cette belle ? Offre luy ton service,
dit Lysis, et ne passe pas plus avant
pour ce premier coup. Aussi-tost
Carmelin pensant que ses
desseins auroient un heureux
accomplissement s'en alla dire à
Synope, madame, si vous avez
affaire d'un serviteur, le plus fidele
qui fut jamais, voicy le berger
Carmelin qui s'offre à vous. Il
faudroit sçavoir si vous voulez
des gages, respondit Parthenice,
et puis je n'ay pas le loisir de
songer à cela. En achevant ces paroles
elle dit quelque chose tout
bas à Hircan et à Fontenay ; puis
apres ils quiterent Lysis, et s'en
allerent par un petit chemin où
l'on les perdit de veuë. Carmelin
crut que c'estoit qu'ils avoient
quelque chose à demesler
ensemble, mais Hircan et Fontenay
estans revenus incontinent
ils ne ramenerent point Sinope,
si bien qu'il prit la hardiesse de
leur demander où elle estoit.
Hircan lui dit qu'il l'avoit laissee sur
le panchant d'une colline où elle
s'amusoit à entretenir ses resveries.
Il vouloit aller la treuver à
l'instant mesme, mais son maistre
marchant avec Hircan et les bergers l'en empescha. Ils estoient
fort pres du chasteau de ce
magicien lors qu'ils virent sortir une
fort belle femme du petit bois.
Elle estoit habillee comme les
bergeres de theatre, et pour son
visage il ne pouvoit mieux ressembler
à celuy de Lucide qu'il
faisoit, car de fait c'estoit elle mesme.
Neantmoins Hircan ayant
dit que c'estoit une bergere qui
s'apelloit Amarille, Lysis le crut
fermement. Que voicy bien le
jour des merveilles, disoit ce
berger, voicy encore une bergere
qui ressemble à mon avis à une
nymphe aquatique dont j'ay
l'idee emprainte en mon esprit,
bien que je ne l'aye jamais veuë
qu'au clair de la lune. Il y a de
pareilles ressemblances de visage
dans tous les romans. Que ceux
qui les tiennent impossibles, ne
sont-ils icy avec moy pour
connoistre leur erreur.
Amarille vint alors faire la
reverence à la compagnie, et Hircan
voyant qu'il estoit heure de
se retirer demanda à Lysis s'il luy
vouloit faire l'honneur de souper
chez luy. Il l'en remercia courtoisement,
n'ayant pas envie d'estre
de festin tandis que sa maistresse
estoit malade. Tous les bergers
luy dirent donc adieu pour
jusqu'au lendemain qu'ils se
devoient treuver ensemble en
mesme lieu, afin de conter leurs
diverses fortunes. Carmelin tira
son maistre en s'en retournant
vers l'endroit où l'on luy avoit
dit qu'estoit Parthenice. C'estoit
une terre en friche où il ne croissoit
que de mauvaises herbes, et
il y avoit au milieu une grosse
pierre qui avoit pour le moins
deux toisses en quarré : mais pour
la bergere elle ne paroissoit
point de quelque costé que l'on
la cherchast. Cesse ta poursuitte,
Carmelin (dit Lysis avec une
veuë esgaree, comme s'il eust
parlé en prophete) ta Parthenice a
changé tout à fait de nature. Ne
voy tu pas que les dieux voulans
punir sa cruauté, l'ont metamorphosee
en ce rocher ? Cela n'est
pas croyable, mon maistre, dit
Carmelin, elle ne m'a dit qu'un
pauvre mot dont je ne m'offençois
point. Ce qu'elle t'a dit estoit
remply d'une raillerie malicieuse,
reprit Lysis, en te parlant de
gages apres que tu luy eus offert
ton service, elle te vouloit monstrer
que tu estois de beaucoup
moins qu'elle, et qu'elle ne te
jugeoit digne que d'estre son valet,
non pas son serviteur en amour.
Tu n'avois point de sentiment
de n'y pas repartir. Ne faloit il
pas que tu disses, que tu ne desirois
point d'autres gages, que ses
bonnes graces ? J'avois l'esprit
occupé à la contempler, dit Carmelin,
et puis je vous asseure que
je ne treuvois pas qu'elle me
piquast si fort, et maintenant
encore je vous avouë que ne
trouvant point que cela soit considerable
au prix des rigueurs des
autres qui durent quelquefois
dix ans, je ne croy pas qu'elle ait
esté changee en pierre pour si
peu de chose. Tu n'as donc pas
leu Ovide, Carmelin, repartit
Lysis, toutes les personnes que
cét autheur fait metamorphoser, c'est dés le premier sujet qu'elles
en donnent aux dieux ; comme par
exemple Apollon n'eut pas si tost
poursuivy sa Daphne, et Pan sa
Syringue, que ces deux filles
mesprisant l'amour de ces dieux,
l'une fut changee en laurier, et
l'autre en roseau. Vous avez plus leu
que moy, dit Carmelin, je suis
bien aise que vous me donniez
ainsi des instructions, et je vous
diray ce qui me vient en l'esprit.
Il se peut faire que vostre
magicien dont je vous ay ouy conter
quelques merveilles, a aydé à
nostre metamorphose : mais quand
je la croiray, qu'est-il question
de faire ? Pleurer et souspirer
nuict et jour, respondit Lysis,
voyla l'exercice qui convient à un
amant qui a perdu sa maistresse.
Ainsi ma compagnie ne te sera
plus ennuyeuse, pource que si je
me plain d'un costé, tu te plaindras
de l'autre ; pour moy je
parleray tousjours du severe
commandement sans commandement
de Charite. Et cependant,
poursuivit Carmelin, je parleray
donc tousjours aussi du changement
sans changement de Parthenice.
Tu imites mon langage
mal à propos, reprit Lysis, il est
bien vray que Charite m'a
commandé sans me commander :
mais ce n'est pas à dire que les
dieux ayent metamorphosé ta
bergere, sans la metamorphoser.
Elle l'est veritablement, et
regarde si cette pierre n'est pas
blanche comme son teint et son
habit. En un certain lieu du haut
qui doit estre la teste, ne vois-tu
pas des marques qui tirent sur le
rouge, et d'autres qui tirent sur
le noir ? Ce sont les endroits où
estoient ses yeux et sa bouche. Il
y a plus bas quelques morceaux
qui ne semblent guere bien
joincts, ce sont les bras, qui ne se
sont pas du tout attachez à la
masse du corps.
Carmelin considera tout cecy
et bien qu'il n'en crust que la
moindre partie, son maistre luy
ayant dit qu'avant que de partir
de ce lieu, il faloit qu'il rendist
tout honneur à cette pierre, il
fut contraint de l'aller baiser :
mais pour ce qu'il sembloit à
Lysis qu'il n'y alloit pas avec assez
d'affection, il luy cogna le nez
contre.
En s'en retournant chez Bertrand
le fidelle amant de Charite
ne cessoit de songer à la derniere
responce de cette belle, qui
luy sembloit un oracle à cause de
son obscurité : mais voyant que
Carmelin conduisant le troupeau,
marchoit avec beaucoup
d'indifference, il luy dit, quoy tu
ne pleures point, pauvre amant ?
Ne te souviens tu plus desja que
tu as aujourd'huy aussi tost perdu
que trouvé une des belles maistresses
du monde ? Comment
voulez vous que je face ? Repartit
Carmelin, je n'ay pas les yeux
tendres. Que ne me respons-tu,
reprit Lysis, qu'il n'y a que les
petites douleurs qui facent jetter
des larmes, et que les grandes
assoupissent entierement ? Je
t'excuse, si tu ne donnes pas encore
de grands témoignages de douleur.
Ce sera demain qu'il s'y
faudra employer, lors que tu commenceras à te reconnoistre.
Tu as bien veu les actions de ces
bergers amoureux que nous
avons rencontrez, il ne faut pas
estre moins desesperé qu'eux : tu
les dois imiter en toute chose.
Carmelin respondit à Lysis
qu'il ne songeoit jamais, qu'aux
choses presentes, et qu'il verroit
le lendemain ce qu'il devroit faire.
Ils s'entretindrent de ce
discours jusqu'à tant qu'ils fussent à
la maison où ils mirent à l'estable
leurs pauvres moutons qui
estoient si las d'avoir tant esté
promener, qu'ils tomboient sur les
dents. Lysis ayant soupé avec
toute la famille de Bertrand, se
coucha avec Carmelin, en repassant
tousjours par sa memoire ses
diverses avantures, et la
derniere parole qu'il dit avant que
de s'endormir, fut qu'il s'asseuroit
que la renommee avoit
tant de desir de rendre sa gloire
fameuse, qu'elle s'estoit desja
toute enrhumee à en faire des
cris publics par tous les carrefours
du monde.
Voicy un second tome du berger
extravagant. Il ne se faut
point estonner si le premier livre
qui s'y trouve s'apelle le
septiesme, car ce n'est qu'une simple continuation
des livres precedens lesquels ne
sont divisez du reste qu'à cause que tout ne
peut tenir en un volume, et je ne mets icy
seconde partie que pour m'accommoder au
langage ordinaire. Je suis bien aise de dire
en cet avant discours, que je prie tous les lecteurs
de surseoir le jugement qu'ils veulent
faire de cette piece jusques à tant qu'ils en
voyent la conclusion. Mon premier volume
depend de ce second cy, ce second du troisiesme,
et le troisiesme de tous les deux autres.
Qui voudra bien entendre l'un il les faudra
lire tous. C'est pourquoy il n'est pas à propos
de dire, le second n'est pas si agreable que le
premier, ou le premier n'est pas si agreable
que le second, ce sont des fantaisies d'esprit
desgousté. Tout cecy vient d'une mesme
veyne ; le stille y est tousjours égal, et chaque
chose y peut estre bonne en son genre. Si
le banquet des dieux est fait pour se mocquer
des divinitez anciennes, il y a quatre ou
cinq histoires dans ce volume, lesquelles
sont pour se mocquer de quatre differentes
sortes de romans. Je pense que tout le
reste est aussi remply de quelque secrette raillerie.
Il faudra concevoir ce que je veux dire,
si l'on veut recevoir un plaisir parfait. Neantmoins
si vous jettez tout cela dans le mespris,
prenez bien garde à ce que vous faites,
car avant qu'il soit peu de temps j'espere
avoir la raison de tous les jugemens bourrus
que l'on à faits de mon livre. Il y à des
ignorans qui se sont imaginé qu'il y avoit
des bassesses tant au langage qu'aux avantures ;
je leur prouveray qu'ils ne sçavent
pas connoistre la grace qui doit estre dans
les naïvetez, et j'ay entrepris de faire des
commentaires sur mon ouvrage dans lesquels
je monstreray que les plus extraordinaires
choses qui s'y rencontrent sont prises
d'une infinité de poëtes et d'autres autheurs
que je citeray. Je feray voir que le
berger extravagant dans sa plus grande
follie en sçait plus que ceux qui se mocquent
de luy et que ceux dont je me mocque, et
qu'il ne dit presque rien qui ne soit apuyé de
l'auctorité des plus doctes personnages du
monde. Ce sera là que l'on verra aussi des
sommaires de tout ce qu'il y à de bon et de
mauvais dans les poësies et dans les romans,
tellement qu'en une apresdisnee l'on
y pourra aprendre ce que l'on ne sçauroit
aprendre qu'en dix ans, si l'on se vouloit donner
la patience de lire tous les livres que j'allegueray.
Je feray aussi quelques remarques
sur le langage françois, afin de deffendre le mien et de monstrer que j'ay donné a
chaque personnage celuy que je croyois luy
estre le plus propre. Au reste j'empescheray
que cela ne desgouste les femmes et ceux
qui n'ont point d'estude, car puisque j'ay entrepris
de faire un livre comique et satyrique
tout ensemble, la doctrine y sera plus
douce que severe, et les discours serieux
n'y auront pas plus de place que les facetieux.
L'on s'imaginera peut estre à m'ouyr
que je suis picqué sur le jeu, et que j'ay une
extreme passion à faire paroistre que je puis
deffendre mon livre mot pour mot : mais je
feray voir que la colere ny la vanité ne me
commandent point, et que si je me dispose
à vous donner un livre hardy, c'est pourceque
 je ne sçaurois celer la verité.
Lysis s'estant esveillé
des le point du jour,
se mit aussi tost à considerer
la lumiere du
soleil, qui passant entre les ais de
la fenestre de sa chambre, venoit
jusques sur luy. Que tu es heureux !
ô bel astre luy dit-il ; non pas
pource que tu reigles les saisons,
où que tu fais meurir les fruicts de
la terre, mais pource que tu as des
yeux qui jettent une infinité de
rayons, et qu'en mesme instant
tu peux regarder deux choses,
comme maintenant que tu vois
Lysis, et que tu peus voir aussi
Charite. Que n'ay-je un semblable
pouvoir, afin de n'estre jamais
eloigné du centre de mes pensees
et de mes desirs ? En disant cecy
l'amoureux berger s'aperçeut que
Carmelin dormoit encore, et luy
donnant trois ou quatre coups de
coude, il le resveilla. Que ne commences-tu
ta journee comme
moy en disant quelque belle
poincte ? Luy dit-il. Que ne me
laissiez vous en repos ? Respondit
Carmelin, ne voyez vous pas que
j'y songeois avec grande attention ?
Ha stupide, repliqua Lysis, ne sçay-je pas bien que tu dormois ?
Ne t'ay-je pas ouy ronfler,
et n'ay-je pas veu comme tu avois
la bouche et les naseaux ouverts ?
Voila bien rencontré, reprit Carmelin,
imaginez vous que j'ouvrois
la bouche toute preste pour
donner issuë à un bon mot, cependant
vous me l'avez fait perdre,
et il s'est envolé si loing hors
de mon esprit que je ne le ratraperay
de long temps. Tels discours,
Carmelin, dit Lysis, sont propres
à ceux qui celebrent les bacchanales,
ou qui sont pres de destacher
la ceinture à leur espouse,
apres que l'on a invoqué Hymenee
dans un joyeux epithalame,
mais pour toy qui as tout sujet de
te plaindre, je ne pense pas que tu
te doives gausser, si tu ne veux tesmoigner
que tu as perdu l'esprit
aussi bien que l'esperance. Pour
garder la bien-seance en ton
amour, il faudroit que tu parlasses
en furieux, et que tu te choquasses
la teste contre la muraille ou contre
le dossier de nostre lict. Ce sera
contre le chevet, que je la cogneray
s'il vous plaist, dit Carmelin, je
pense que l'un vaut l'autre. Cela
vaudroit mieux à la verité que de
ne rien faire du tout, repartit Lysis,
car tousjours la ceremonie y
seroit elle : mais ne t'y amuse
point ; habille toy plustost pour
retourner au lieu ou ta maistresse
a esté metamorphosee. L'object
de ce nouveau rocher t'esmouvera
d'avantage que ta memoire, et
j'espere que mes remonstrances
auront alors plus de force que
maintenant. Avec cela j'ay des affaires
tres importantes en ce lieu, tellement
que de quelque façon
que ce soit, il faut que nous
nous hastions de nous y transporter.
Lysis s'estant levé en disant
cecy, Carmelin fut contrainct de
l'imiter, et ils se trouverent habillez
presque en mesme temps. Ils
avoient envie de faire tant de choses
ce jour là, que n'estans pas d'avis de
mener leur troupeau, ils en donnerent
la charge au fils de leur hoste.
Lysis estant ainsi delivré de
tout soin, voulut avant toute
oeuvre aller voir Clarimond : il le
trouva escrivant dans son estude,
et luy dit, vrayment cher amy je
me resjoüy de te voir si laborieux,
car il ne se peut que parmy
tes diverses compositions, tu ne
te sois souvenu d'en dedier quelqu'une
à mes avantures. Fay moy
la faveur de me lire ce que tu en as
desja commencé. Clarimond qui
ne s'estoit point encore donné la
peine d'escrire rien pour luy, le
pria d'attendre que ce qu'il avoit
fait fust un peu mieux poly s'il en
vouloit voir quelque chose. Lysis
fut content de cela, et ayant
fait quitter la plume à son historien,
il luy dit qu'il desiroit le mener
aux champs pour le rendre
tesmoing des plus belles actions
du monde.
Apres avoir cheminé quelque
temps, ils se trouverent au lieu où
estoit le rocher de Parthenice. Fontenay
et Philiris y arriverent aussi,
et la premiere chose qu'ils firent
fut d'embrasser le berger, en luy
jurant qu'ils n'avoient point eu
de repos pendant son absence, et
qu'ils s'estoient levez deux heures avant le jour pour l'aller chercher.
Les ayant remerciez de leur bonne
volonté, il dit qu'il avoit envie
de dresser un temple rustique
à sa maistresse, et qu'à n'en point
mentir c'estoit pour ce sujet là
qu'il s'estoit tant hasté de venir.
Il sera tres à propos de faire l'edifice
en ce lieu, dit Clarimond, voyla
une grande pierre unie par dessus
qui vous pourra servir d'autel.
Carmelin s'oposeroit possible
à cela, repartit Lysis, ce rocher a
esté autresfois sa maistresse qui fut
hier metamorphosée pour sa cruauté,
je ne sçay s'il seroit à propos
de mettre dessus les victimes que
j'offrirois à Charite. Si cela est, respondit
Clarimond, il n'y faut pas
toucher. Ce n'est pas la raison
qu'une divinité serve à l'autre.
Mais est-il possible que ce rocher
ayt esté autresfois une fille. Je ne
vous en ments point, repliqua
Lysis, mettez la main dessus, vous
y trouverez encore quelque reste
de chaleur. Clarimond toucha
alors la pierre, et Lysis la
touchant avecque luy, il y a bien
plus, dit-il, tastez-la au droict du
sein, vous sentirez que le coeur
luy bat encore. Ce berger s'imaginoit
cecy, et Clarimond
ayant mis la main au lieu qu'il
luy monstroit, feignit d'avoir
beaucoup d'estonnement, et luy
avoüa qu'il ne disoit rien que de
veritable. Fontenay se meslant
parmy cecy, voulut sçavoir qui
estoit cette maistresse de Carmelin,
et comment sa metamorphose
estoit arrivee. Il faut que
vous sçachiez, reprit Lysis, que
vous ne fustes pas si-tost venu
hier avec Hircan et Parthenice, que
Carmelin fut touché de la beauté
de cette bergere. Sa passion fut si
vehemente, que dés le point de sa
naissance elle voulut estre descouverte,
tellement qu'il offrit son
service à la belle, mais elle le refusa
desdaigneusement, et s'en alla
avecque vous. Vous la laissastes
en ce lieu comme je croy, mais au
lieu de l'y trouver, nous trouvasmes
ce rocher en quoy les dieux
l'ont changee.
Fontenay admira l'imagination
de Lysis, car il sçavoit bien ce
qu'estoit devenuë cette Parthenice,
autrement appellee Synope.
Or il faut que je descouvre icy
moy-mesme des choses qui ont
tenu le lecteur en suspens. J'ay
voulu tout exprés imiter les romans
qui mettent en jeu beaucoup
de personnes inconnuës, et ne declarent
d'où elles viennent, ny ce
qu'elles ont fait auparavant, que
petit à petit, afin de causer plus
d'admiration. J'ay assez observé
cet ordre, et je vous ay fait voir
un Philiris, un Polidor et un Meliante
sans vous dire pourquoy
ils sembloient estre des bergers
aussi extravagans que le nostre :
mais pour rendre chacun content,
je vous apren que c'estoient trois
gentils-hommes intimes amys
d'Hircan qui estoient venus chez
luy avec Fontenay qui les avoit
esté querir pour y passer quelques
journees. L'on leur avoit raconté
les extravagances de Lysis, et leur
avoit-on donné tant de desir de
joüir d'une si plaisante conversation,
qu'ils s'estoient deguisez en
bergers pour l'aborder plus facilement. Ils se representoient que
l'on change bien d'habit pour danser
des balets et joüer des comedies,
et qu'ils pourroient joüer
des pastorales naturelles, qui vaudroient
mieux que toutes les fictions
du monde, et qui se feroient
sans peine et sans fraiz. Hircan qui
commençoit à estre amoureux
de Lucide plus que de Synope,
dont il estoit desja las, avoit eu
quelque picque avec cette premiere
maistresse, de sorte qu'elle avoit
resolu de le quitter. Comme il
estoit venu avec elle vers Lysis, il
y avoit un carrosse qui l'attendoit
en un lieu escarté, où elle s'estoit
mise pour s'en retourner chez sa
tante qui avoit esté si mauvaise
garde de sa niepce qu'elle l'avoit
laissé desbaucher. Sa maison estoit
à cinq lieuës de là, si bien qu'il faut
croire qu'elle n'y étoit arrivee que
sur le milieu de la nuict. Hircan
estoit fort aise d'en estre delivré,
pource qu' entre autres celuy qui
faisoit le personnage de Polidor
estant un homme fort vertueux,
ne cessoit de luy faire la guerre à
cause de sa mauvaise vie, et taschoit
de luy persuader de se marier.
S'il y avoit femme au monde
qui le pust faire songer à cela, c'estoit
celle que nous n'appellons
point autrement que Lucide, encore
qu'elle eust un autre nom.
Il l'avoit retenuë en son chasteau
sous pretexte de passer le temps
avec Lysis, mais c'estoit en effect
pour avoir le moyen de l'entretenir
a toute heure. Elle estoit d'une
si agreable humeur qu'elle demeura
librement dedans le corps de logis
qu'il luy donna, et si vous
voulez adjouster foy à la verité de
l'histoire, vous ne croirez pas
qu'elle se gouvernast mal, encore
qu'elle se tinst en une maison où
il y avoit tant d'hommes. Des humeurs
franches comme estoit la
sienne sont celles qui se gaignent
le plus tard. Outre cela c'est qu'elle
esperoit d'estre presque tousjours
avec les compagnies de damoiselles
qui estoient aux environs,
et puis les bergeries ou il faloit
qu'elle representast son personnage,
et où elle estoit necessaire,
estoient capables d'excuser
tout.
Philiris et Fontenay l'avoyent
donc laissee au chasteau avec les
autres qui ne se levoient pas si matin,
et se voulant donner du plaisir
de la metamorphose imaginaire
de Parthenice que Lysis venoit
de leur raconter, Philiris luy va
dire, s'il est vray qu'il y a de la chaleur
en cette pierre, et que vous y
sentez un battement de coeur,
c'est un signe evident que Parthenice
est encore dedans toute vivante :
voila pour quoy je trouverois
bon que l'on allast querir des
marteaux pour l'entamer, et en
faire sortir cette pauvre bergere.
Il se faut bien garder de cela, respondit
Lysis, tu n'entens pas la
metamorphose : penses tu que
Parthenice soit enfermee dans ce
caillou comme dans un estuy, ou
plustost comme dans un sepulchre ?
Nullement, ce ne seroit pas
un vray changement que cela, et
les dieux nous tromperoient.
Apren que chaque partie de son
corps à pris la forme et la qualité
d'une pierre, tellement que si l'on touchoit au moindre coing
de celle-cy, l'on luy feroit mal, et
il sortiroit possible du sang de ses
veines, qui sont assez aparentes en
beaucoup de lieux. Je vous avoüe,
dit Philiris, que cela est fort difficile
à comprendre, qu'il y ait de
la vie, et du sang en une pierre, et
neantmoins vous n'estes pas le
premier à la verité qui avez parlé
d'une semblable chose : mais les
poëtes qui l'ont dit n'ont sçeu
monstrer comment cela se pouvoit
faire. N'est ce pas assez de dire
que cela se fait par la toute puissance
des dieux ? Reprit Lysis, n'est
ce pas un moyen de contenter
ceux qui voudroient que l'on leur
donnast une raison naturelle des
miracles ? Tout cela est bon, dit
Clarimond, mais cela n'empesche
pas que je ne croye que l'on peut
rendre à Parthenice sa premiere
forme en quelque moyen que ce
soit. Et pour le prouver, je vous
allegueray qu'il y a eu autrefois
autant de pierres qui ont
esté changees en hommes, que
d'hommes qui ont esté changez
en pierre, je pren ce mot
d'homme autant pour le masle
que pour la femelle. Pour vous
en aporter un exemple, n'avez
vous pas leu que la statuë
de Pygmalion, fut changee en
femme, et qu'il en jouit apres.
Ouy, respondit Lysis, mais cette
pierre qui fut changee en chair,
avoit desja la forme humaine ; c'estoit
beaucoup d'avancé. Sera t'on
d'avis que Carmelin envoye querir
un sculpteur à Paris pour donner
à ce rocher la figure de Parthenice.
C'est tousjours revenir à nostre
discours : il faudroit icy donner
force coups de ciseau qui feroient
autant de playes : car il y a
une ame sensible dans ce rocher, ce
qui n'estoit pas en la pierre de Pygmalion
qui jamais n'avoit esté
femme. Encore ne suis-je pas au
bout de mes inventions, reprit
Clarimond, souvenez-vous que
Deucalion et Pyrrha voulant restablir
le monde jettoient des pierres
de toute sorte de façons lesquelles
estoient soudain changees
en creatures humaines. Voyla une
belle conception, repartit Lysis, si
nous voulions imiter ces restaurateurs
de la nature, il faudroit
jetter le rocher que nous voyons
par-dessus nostre teste. Or il seroit
besoin d'avoir une force
d'Hercule pour faire cela, ou au
moins d'estre aussi puissant que Turnus
qui jetta une si grosse pierre
contre Enee. Carmelin n'a pas tant
de force que ces anciens heros. Si
vous ne croyez pas que ce rocher
se puisse transformer, dict
Clarimond, et si vous n'estes pas
mesme d'avis que l'on y donne le
moindre coup de marteau, il faut
donc que Carmelin tasche de l'amolir.
Il y en a qui disent que le
sang peut amollir le diamant,
possible a t'il le mesme effect sur
toute sorte de pierres ; que Carmelin
se donne un coup de poignard
pour saigner sur ce rocher
cy. Vous ne songez pas, dit Philiris,
qu'il n'y a que le sang de bouc
qui puisse amollir les rochers.
Vous me pardonnerez, j'y songe bien,
respondit Clarimond, mais il me
semble que l'asne peut bien avoir
la mesme puissance que le bouc, de sorte que Carmelin ne pouvant
faillir d'avoir une qualité ou
l'autre, doit estre asseuré de faire en
cela ce qu'il desire. Ne nous mocquons
point des miserables, dit
Lysis, je dy sans raillerie que tout
ce que l'on peut conseiller justement
à Carmelin est que pour tesmoigner
une amour extreme, et
rendre sa memoire eternelle, il
devroit tascher d'obtenir des
dieux qu'ils fissent de luy quelque
belle metamorphose. Il y en
auroit qui luy conseilleroient
d'essayer de se changer en rocher
comme sa maistresse pour estre de
mesme nature qu'elle : mais cela ne
seroit point à propos : car il n'a
pas eu la mesme cruauté. D'estre
aussi changé en quelque arbre, qui
estant planté icy, donnast un eternel
ombrage à sa nompareille
Parthenice, ce n'est pas ce qu'il
luy faut : car voicy une terre si seiche
qu'elle n'est pas propre pour
les arbres, et puis ils ne sont jamais
bien aupres des rochers qui empeschent
leurs racines de croistre.
Mais ce qui me sembleroit convenable,
est qu'il fust changé en
fontaine : c'est la metamorphose
ordinaire des personnes desolees,
et l'on void souvent sortir des
eaux d'une roche. Il lavera continuellement
le pied de celle-cy,
comme s'il avoit dessein de l'amollir,
et coulant entre la mousse
et le cresson, il sera l'honneur et
le plaisir de toute cette contree ;
je consacreray sa source à quelque
divinité, et quiconque bevra de
son eau, il deviendra amoureux
par un estrange miracle, qui fera
sortir des flammes de l'eau. Carmelin
devroit desja estre metamorphosé
depuis le temps que
j'en parle, et s'il n'y songe, je
diray qu'il n'a point de courage
ny d'affection. Comment me seroit il
possible de contenter vos
diverses fantaisies (dit Carmelin
tout en colere) je ne sçay ce que
c'est que de devenir fontaine, et je
ne pense pas qu'il y ait beaucoup
de bien en cela : car je ne trouve
l'eau bonne que quand elle sert à
laver les mains pour se mettre à
table. Je n'enten pas te priver de
l'usage du vin, reprit Lysis ; je
voy bien que tu songes au jus de
la vigne : mais ne te souviens tu
pas que les deitez aquatiques que
nous vismes une nuict, joüyssoient
amplement des presens de
Ceres et de Bacchus ? Tu meineras
une pareille vie ; considere si
elle n'est pas agreable. Ton eau sera
claire et nette comme ton ame ;
les nymphes et les bergeres s'y
viendront baigner, et Charite y viendra
possible toute des premieres,
tellement que tu recevras des plaisirs
infinis en voyant tant de beautez
toutes nuës, et en les maniant
par tout ou tu voudras ; je seray
alors jaloux de toy, et croyray
que ta condition sera meilleure
que la mienne. Que si tu es si glorieux
que tu ne vueilles point
qu'il y ait autre que des creatures
humaines qui s'abreuvent de tes
eaux, l'on fera deffence à tous pasteurs,
bouviers et chevriers d'y
mener boire leur bestail. Voila de
belles propositions, dit Carmelin,
mais je vous ay desja dit que
la compagnie de tous ces gens de
l'autre monde ne me plaist point : je ne me veux plus trouver avec
eux. Il n'y aura plus de mal a recevoir,
repartit Lysis, car tu seras
d'une mesme condition que la
leur, et estant un demy dieu
aquatique, tu seras bien autrement
reveré qu'estant un pauvre mortel ;
possible auras tu mesme de
l'authorité au dessus des autres,
et pour ce qui est des hommes, ils
te feront des voeux et des sacrifices,
et moy et tous ceux que tu as veus
en ce pais cy t'adoreront. Ces
promesses sont grandes, dit Carmelin,
et afin de taster de tout,
quoy que je ne sçache dequoy
vous me parlez, et que je ne me
puisse imaginer qu'un homme
de chair et d'os comme moy
puisse devenir eau, je vous asseure
que je le veux bien estre, si vous
pouvez me le faire devenir : car je
vous jure que je suis extremement
curieux, et qu'il ne tiendra pas à
changer beaucoup de fois d'estat
que je n'acquiere de la felicité : mais
aprenez moy donc comment il
me faut comporter pour estre ce
que vous desirez que je sois, et si
la peine n'y surpasse point le plaisir.
Ton obeïssance est loüable,
dit Lysis, puisque je te voy si modeste
je t'apren qu'il y a divers
moyens de devenir fontaine. Il est
vray que je n'en trouve point
d'autre dans l'antiquité que celuy
de pleurer abondamment : mais il
faut croire que les dieux et les
hommes se sont rendus plus fins
et plus ingenieux depuis ce temps
là, car dans les metamorphoses
modernes, nous trouvons que
Synope qui estoit toute de glace à
este fonduë en eau par le feu d'amour,
et que Lucide qui estoit
hydropique à tant pissé qu'elle en
a fait une source : mais tout cecy
ne te convient point, Carmelin,
car premierement ton naturel ne
te permet pas de pleurer, et outre
cela tu n'es pas de glace, ny tu n'as
point d'hydropisie. Il faut donc
que nous cherchions une autre
voye. J'ay veu des hommes qui
par un violent exercice se faisoient
tellement suer que l'eau
leur degoutoit comme s'ils eussent
este quelque statuë de neige
exposee au soleil. Va t'en joüer à
la paulme ou au balon quelque
part un jour durant ; ce sera un
bon moyen d'accomplir ton intention.
Vous ne touchez pas au
but, dit alors Clarimond, que ne
dites vous plustost à Carmelin
qu'il s'en aille gaigner ce mal que
les françois appellent mal de Naples,
et que les neapolitains appellent
mal françois ? Il yroit
apres suer à plaisir dans Paris,
chez quelqu'un de ceux qui donnent
des billets par force à tous
les passans, et puis vous le verriez
metamorphosé en fontaine
mieux que le bel Acis. Ne songeons
point à la malice, je vous
prie, dit Lysis, Carmelin peut
estre metamorphosé sans se rendre
infame par de telles salletez.
S'il ne tient qu'a se faire suër extremement,
sans user d'une vilaine
recepte, il peut aller à d'honnestes
estuves, mais je luy veux
donner tant d'inventions qu'il en
ayt a choisir. Les alchymistes tirent
de l'eau des herbes, des fleurs, des racines,
et de beaucoup d'autres
choses plus seiches en les mettant dedans un alambic ; il ne sera pas
mauvais d'y mettre aussi nostre
miserable amoureux pour le faire
distiller. Non pas s'il vous plaist,
dit Carmelin, je n'enten pas que
l'on me mette le feu au derriere, et
je ne presage rien de bon de toutes
vos subtilitez. Qui plus est mon
esprit est tout remply de perplexité
en cette affaire : il me semble
que quand tout mon corps seroit
fondu en eau comme vous le
desirez, il n'y en auroit pas plus
qu'il en faudroit pour emplir un
muy : car mesurez-moy avec une
bonne proportion de geometrie,
vous ne trouverez pas que j'aye
plus de trois pieds de grosseur et
cinq de hauteur, ce qui ne suffiroit
pas pour remplir une source, et
fournir continuellement à un
ruisseau qui seroit porté diametralement
par cette terre, ou qui
par des sentiers obliques iroit jusques
dedans le Morin, et de là dans
la Marne, de la Marne dans la Seine,
et de la Seine dans les flots de
l'ocean. Voyla parlé en docte cette
fois-là, dit Lysis, et outre que
tes termes sont excellens, ta raison
est miraculeuse. Je cognoy que tu
doutes de quelque chose : c'est une
marque de bon esprit : car j'ay
tousjours ouy dire que l'incertitude
est mere de la philosophie, et
cela d'autant que lors que l'on est
incertain de quelque chose, l'on desire
d'en estre plus asseuré, et l'on
en faict une si exacte recherche que
l'on cognoit les secrets les plus cachez.
Je pense qu'à force de mediter,
tu comprendrois bien toy-mesme comment se peuvent faire
les choses que je t'ay dictes, mais
je te veux accourcir le chemin de
la verité, et te la faire toucher au
doigt. Apren que selon la metamorphose,
que les dieux desirent
faire, les corps se dilatent ou s'estrecissent.
Il n'est pas plus difficile
à des puissances supremes, d'agrandir
que d'apetisser ; et s'il est
certain qu'Arachné à esté changee
en araignee, et les paysans de Lycie
en grenoüilles, il peut bien estre
aussi que des fourmis ont esté changez
en hommes,   
et quelques autres en fleuves.
Ouide ne manque jamais à
parler de ce restrecissement, et de cét
elargissement, où il n'y doit pas manquer :
mais je diray bien un secret
que ny luy ny autre n'a jamais compris,
et neantmoins si l'on ne le
sçait, l'on ne peut esclaircir les metamorphoses ;
c'est que lors qu'il
est besoin de changer un homme
en une chose plus grande que luy,
les dieux font couler en luy de
certains vents qui le font enfler
jusqu'à la proportion requise, et
que lors qu'il en font changer un
autre en un petit animal, ils mettent
en luy quelque seicheresse
qui consume tout ce qu'il a de
superflu. Ainsi bien qu'ils facent
des miracles qui n'appartiennent
qu'à eux, et dont il semble que
l'on ne puisse rendre aucune raison
naturelle, ils ne laissent pas de
permettre que les causes secondes
agissent un peu en cecy. Il m'a fallu
fouiller dans le cabinet de Jupiter
pour estre asseuré de cette merveille,
et quiconque l'entend peut
oster le voile à son ignorance. Tu
dois cognoistre par là, Carmelin,
qu'il est facile aux dieux de te changer en fontaine, et que tu rendras
assez d'eau pour cela, puisque des
hommes qui n'estoient pas de
plus grande corpulance que toy,
ont bien esté changez en fleuves
et en montagnes. Les habitans
du ciel pourvoyent à
tout ce qui se faict icy bas, et
quand ils ne pourroient rendre
le cours de ton ruisseau, ny
fort large ny fort long, ils feroient
en sorte qu'à cinquante pas
de ta source où environ, tes eaux
seroient englouties sous terre, et
par des conduits secrets retourneroient
au lieu dont elles seroient
venües à fin de ne tarir jamais. Cela
ne seroit point extraordinaire ;
il y a de grandes rivieres au monde
qui se font des chemins par
dessous terre, et mesme il faut
croire que la mer s'engouffre en
de grands abysmes pour rendre
l'eau que l'on luy a apportee, et
pour ne point laisser la terre seiche.
Qui plus est afin de prendre
les choses au pis, quand les dieux
ne te feroient point la faveur qu'ils
ont faicte à tant d'autres, et ne te
donnant qu'autant d'eau comme
tu es gros, te laisseroient dans quelque
fosse où tu pourrois estre
beu par le bestail, ou bien changé
en vapeur par l'attraction des rayons
solaires, j'empescherois bien
que tu ne fusses amoindry : car je
te ferois puiser à seaux, et l'on te
mettroit en un bassin qui seroit
en quelque beau cabinet. Je ferois
là une machine admirable
dont je m'en vay descouvrir
l'invention pour l'amour de toy.
Ton eau estant dedans un grand
reservoir eslevé tomberoit par un
petit canal sur un moulinet qu'elle
feroit tourner, et de là descendroit
dans un bassin qui seroit plus bas.
Or le moulinet auroit au bout
une roüe qui en feroit tourner
une autre, et puis une autre, jusques
à faire aussi tourner un baston
au tour duquel il y auroit un
tuyau fait par ondes, ou plustost par chevrons, dont le
bout estant posé dans l'eau s'empliroit
tousjours, et la feroit monter
petit à petit, le dessus allant incontinent
au bas, et puis retournant
encore au haut ; ainsi l'eau
seroit versee dans un auge qui la
remeneroit à son premier receptacle,
et le fourniroit incessamment
si bien qu'il n'en manqueroit jamais.
Or je mettrois bien ordre
que personne n'allast boire là, non
pas mesme les mousches, et ton
eau ne diminuant point, et allant
tousjours et revenant, tu serois
une fontaine artificielle, portative
et eternelle, ce qui ne s'est point
veu encore, et l'on ne parleroit de
toy qu'avec admiration, croyant
que tu fusses un enchantement.
Je t'averty aussi que la grande
quantité d'eau ne seroit point requise
à cecy, car quand tu n'emplirois
qu'un seau, je te ferois servir
à mon dessein en rendant ma
machine plus petite : mais je ne
doute point que tu ne faces beaucoup
d'eau, car auparavant que
d'estre metamorphosé, je feray
mettre dix ou douze manteaux
et autant de robbes de chambre
sur tes espaules, et tout cela deviendra
liquide aussi bien que toy.
Les habits sont tousjours metamorphosez
avec le corps dedans Ovide (comme je pense t'avoir
apris autrefois) et tout ainsi que
la queüe de la robbe d'Ocytoé devint
une queüe de cheval, les lambeaux
de tes habillemens s'escouleront
en ruisseaux. Voyla donc
la recompense que vous me promettez
de mes services, dit Carmelin,
si je m'y pren je jureray icy
une bonne fois pour toutes, cherchez
un autre valet, je chercheray
un autre maistre. Vous voulez
mettre plus de manteaux sur moy
que si j'estois un goujat du regiment
des gardes. Vous me voulez
faire suer dans des poesles ;
vous me voulez enfermer dans
des alambics, et en fin vous me
voulez enfermer dans des bassins,
et me faire passer par des canaux,
par des moulins, et par des
auges. Où diable avez vous l'esprit ?
Ne seray-je pas tout bruslé et
tout brisé, apres tout cela ? Dictes
moy au moins qu'ay-je faict pour
meriter d'estre ainsi mis à la gesne,
au gibet, et au pilory ? Ay-je
massacré mon pere ? Ay-je trahy
une ville ? Ay-je faict de la fausse
monnoye ? Suis-je un faux vendeur
ou un usurier ? Tu n'es
pas tout cela, Carmelin, je te le
confesse, respondit Lysis, aussi ne
te prépare t'on point de suplices
comme tu penses. Quand ton corps
ne sera plus que de l'eau, tu ne
souffriras plus de mal, pauvre abusé ;
l'on aura beau te presser, l'on
ne froissera point tes membres,
car tu te pourras glisser par les
moindres pertuis qui se presenteront.
C'est donc là tout a bon
comme vous l'entendez, reprit
Carmelin, voicy bien pis, vous ne
voulez pas que je sois autre chose
que de l'eau, et lors qu'il faudra
manger, où sera ma bouche ? Si
quelqu'un s'approche de moy,
où seront mes yeux pour le contempler ?
Et s'il parle où seront
mes oreilles pour l'entendre ? En
fin où seront tous mes membres
pour faire leurs ordinaires exercices
que Dieu leur a donnez.
Carmelin ayant parlé ainsi,
Lysis s'aprestoit à luy rendre
quelque raison extravagante sur ses
plaintes, et je croy qu'il luy vouloit
persuader qu'apres qu'il seroit
changé en fontaine, les dieux
luy pourroient bien former un
corps de vapeurs subtiles selon la
doctrine qui luy estoit infuse en
l'esprit : car il se souvenoit d'avoir
veu Lucide et Synope qui ne
laissoient pas d'avoir un corps,
bien que le leur eust esté changé
en eau. Mais Philiris vint dire
alors ne disputez plus d'avantage,
bergers, vostre differend est
aysé à vuider. Il est vray que Carmelin
a sujet d'estre metamorphosé
en fontaine, mais il ne le
doit point estre que les dieux ne
l'ordonnent de leur plein pouvoir ;
il faut attendre cela d'eux, et
non pas le faire fondre en eau par
force avec des inventions naturelles.
Ce seroit tenter les divinitez, et attirer
sur nous leur courroux. Lysis
avoüa que cette consideration
estoit excellente, et fut fasché de
ne l'avoir point encore euë, tellement
qu'il promit à Carmelin de
ne l'importuner plus pour le faire
metamorphoser. Il voulut
songer au temple qu'il avoit dessein
de bastir, et se tournant vers Fontenay et Clarimond qui estoient
demeurez tout ravis des propos
subtils qu'il avoit tenus, il leur demanda
s'ils luy vouloient ayder à
commencer son edifice. Nous ne
sommes pas massons, dit Fontenay,
et puis l'on ne sçauroit bastir
un temple somptueux en un
moment, et sans matiere ny outils :
mais encore de quelle sorte
desireriez vous qu'il fust ? Ha !
Que ne suis-je un Amphion pour
attirer icy avec le son de ma lyre
toutes les pierres de ce païs, dit
Lysis, j'edifierois un temple
nompareil : mais à faute de cela,
il faut que je cherche aujourd'huy
divers ouvriers pour y travailler.
Pour espargner la despense, dit
Clarimond, il vaut mieux se contenter
de faire un temple de vostre
coeur à vostre divinité ; vous
y serez la victime et le sacrificateur
tout ensemble ; le feu de vostre
amour y luira tousjours ; vos
souspirs y serviront d'encens, et
vos larmes seront l'eau lustrale.
Cela est assez bien imaginé, reprit
Lysis, mais cela n'empesche pas
que mon dessein ne me plaise. Pour
respondre donc au berger Fontenay
qui en desire sçavoir les particularitez,
je declare que mon
temple estant basty du plus beau
marbre qui se puisse trouver, je
mettray sur l'autel le portraict
de Charite qui est fait de la main
d'Anselme, avec cét escrit au dessus,
a la deesse metaphorique.
Cette proposition est d'autant
plus belle qu'elle n'est pas commune,
et afin que l'on juge si le
portraict de ma maistresse, n'est
pas bien digne d'un temple, je
m'en vay le monstrer à chacun.
En disant cela il tira une boëte
de sa pochette où estoit enfermé
ce portraict qu'il avoit tousjours
sur soy encore qu'il fust un peu
grand. Philiris et Fontenay qui
ne l'avoient jamais veu en admirerent
l'invention, et Clarimond
qui l'avoit veu dés la premiere
fois qu'il s'estoit trouvé avec Lysis,
ne laissant pas de le considerer
aussi, y trouva quelque chose de
nouveau. Il me semble, dit-il à
Lysis, qu'au lieu que le sein n'estoit
composé que de deux boules
de neige, ce sont maintenant deux
globes où l'aequateur est marqué
avec les tropiques et les autres cercles.
Vous dictes vray, respondit
Lysis, depuis que vous n'avez veu
cecy Anselme l'a reformé, ayant
envoyé querir de la peinture à
Coulomiers : mais cette derniere
chose est de mon invention, et
comme le temps nous rend tousjours
plus sages, j'ay laissé la neige
pour le col de Charite, et quelques
lieux circonvoisins, et quant à ses tetons, j'ay creu qu'il les faloit
depeindre comme deux mondes
pour rendre ce portraict plus
agreable par la varieté. Il est certain
que vos poëtes comparent
ordinairement le sein de leurs
dames à des mondes, dit Clarimond,
mais c'est avec impertinence.
Nullement, reprit Lysis, et
je vous asseure que si je possedois
le sein de Charite, je m'estimerois
plus heureux qu'aucun empereur :
car je serois maistre de deux
mondes, au lieu que le plus grand
seigneur qui fut jamais n'en a pû
à peine posseder un. Voila une belle fantaisie, dit Clarimond,
pource que des tetons sont ronds
ce sont des mondes. Les pommes,
les prunes, et toutes les choses qui
sont rondes sont donc des mondes
aussi. C'est bien peu pour ressembler
à quelque chose que de
n'en avoir qu'une si simple figure :
mais encore ne trouverez vous
pas icy tout ce que vous dites. Le
sein d'une femme n'a que deux
demies boules ; il les faudroit accoupler
ensemble pour en faire
une entiere, tellement que vous
estes tousjours loing de vostre
compte, et que vous n'y sçauriez
trouver qu'un monde qui est
party en deux, ainsi que les cosmographes
le representent en
leurs chartes universelles. Je vous
diray à ce propos, que ceux là ont
une invention bien plus gentille
qui disent que Venus ayant obtenu
de Paris la pomme, qui devoit
estre donnee à la plus belle des
deesses, elle luy plut tant que
l'ayant coupee en deux, elle la mit
sur son sein, afin de la porter eternellement
en signe de sa victoire,
et voulut que toutes celles de son
sexe en portassent de semblables.
Toutesfois si vous desirez que le
sein de Charite ayt deux globes
entiers, je m'y accorde librement,
et je vous apprendray encore une
imagination que vous n'aviez pas,
c'est qu'il faut dire que la moitié
de chaque globe est enfoncee dans
le corps, et qu'il n'y a que le reste
d'apparent, et pour les deux bouts
des tetons, il est besoin de croire
que ce sont les poles. Outre cela
pour rendre la peinture plus judicieuse
et plus raisonnable, je vous
conseilleray de feindre que l'un
est un globe terrestre et l'autre un
celeste, mais quand nous aurons posé
cela, encore y trouverons nous
quelque chose à reprendre : car si
ce sont icy des mondes, il leur faut
necessairement des soleils pour
les esclairer, et l'on ne void point
qu'ils en ayent, si ce n'est les yeux,
mais ils en sont separez, et puis si
vous les voulez prendre pour
deux soleils, comment est-ce
que vous entendrez cela, veu que
vous appellez aussi un soleil cette
Charite qui les porte ? Un
grand astre en porte donc deux
petits, et il contient aussi deux
mondes. Toutes les choses sont
ainsi confondues dans les poëtes
et l'on ne sçauroit tirer de satisfaction
de toutes leurs pensees impertinentes.
Lysis ayant ouy ce discours avec
une extreme impatience, y respondit
ainsi tout en colere. Je n'eusse
jamais creu Clarimond, que tu eusses
eu si peu de jugement que tu
en fais paroistre. Tu trouves à redire
aux excellences descriptions
de beauté que font les poëtes, et
tu ne sçaurois croire qu'une planette
en puisse porter d'autres
avec des mondes aussi. C'est sçavoir
bien peu l'astrologie, et n'avoir
point de cognoissance des
opinions de ces philosophes, qui
establissent des mondes dans la
lune et dans les estoilles. D'ailleurs
trouves tu hors de propos
que les yeux soient les soleils du
sein ? Croys-tu qu'ils en soient trop
esloignez, veu qu'ils sont attachez
au visage comme en leur ciel, et
que les deux globes que l'on void dessous, sont comme la terre. Tu
me diras possible qu'il n'est pas besoin
de deux soleils si proches l'un
de l'autre : mais quand il n'y auroit
qu'un seul monde, ils ne seroient
point hors de propos, car je te
prouveray bien que ce grand monde
où nous vivons tous, ne se contente
pas d'un seul ; et que cela ne
soit, regarde dans tous les poëtes
tant grecs que latins, tu verras
que quand ils parlent d'un homme
qui a voyagé tout au tour de
la terre, ils disent qu'il à veu l'un
et l'autre soleil. Voila ce qui m'a
fait juger qu'il y à deux soleils au
monde. Mais le plus grand tesmoignage
de cecy, est que l'on
tient pour certain qu'il y a des antipodes,
et s'il y en a, il faut qu'elles
ayent leur soleil aussi bien que
nous. Il me souvient qu'estant à
Sainct Cloud Anselme se mocqua
de moy à cause que je disois que le
soleil s'en alloit dormir dans les
eaux. Si j'eusse sçeu ce que je me
suis imaginé depuis, apres avoir leu
les vers d'un certain poëte, je luy
eusse pertinemment respondu. Il
me demandoit comment il se pouvoit faire que le soleil
passast la nuict dedans la mer à faire des festins
et prendre du repos, et qu'il
se trouvast le lendemain d'un autre
coste comme s'il avoit tousjours
cheminé. Mais je suis asseuré
maintenant qu'il y a deux
soleils qui nous esclairent l'un
apres l'autre, et que cependant
que l'un dort l'autre fait sa carriere.
Je ne m'amuseray point à vous
en faire icy des demonstrations. Il
faudroit que j'eusse le compas et
la reigle. Cherchez la raison de ce
que je vous dy lors que vous serez
de loisir ; et pour les divers visages
de la lune sur lesquels on
me peut interroger, je vous jure
que je ne compren rien à ces divers
aspects du soleil, dont l'on
m'a souvent entretenu. Je croy
aussi qu'il y a trois ou quatre lunes
au monde : car autrement de
qu'elle sorte se pourroit il faire
que nous la vissions tantost ronde,
et tantost coupée en deux. Il faut
juger que la lune et le croissant
sont deux divers astres. De si belles
conceptions que les vostres
sont dignes d'estre admirees, dit
Clarimond, je me confesse vaincu,
et neantmoins je ne me puis
tenir de dire qu'a la verité de quelque
biaiz que l'on prenne les
choses, les petits mondes du sein
de Charite, n'ont que faire de soleils,
veu qu'ils ne peuvent avoir
d'autres habitans que des puces.
Tu es injurieux de dire cela, reprit
Lysis, ces mondes sont peuplez
d'amours et de graces. Je voudrois
bien sçavoir quels animaux
sont ceux que vous nommez,
repartit Clarimond, car tous
les poëtes et les faiseurs de romans
parlans d'une belle fille, disent
qu'il y a des graces et des
amours qui volent au tour de son
visage. J'en ay regardé cent fois
des plus aymables, m'imaginant
que je verrois une infinité de petits
garçons aislez, s'aller planter
dessus leur nez comme sur un boulevard,
se cacher dedans comme en
des cazemattes, et puis s'aller donner
l'estrapade à leurs cheveux,
mais je n'ay point veu tout cela.
Cela ne se void que des yeux de l'esprit, dit Lysis, és tu contant à
cette heure ? Que si tu doutes de la
dignité des deux soleils du visage
de Charite, à cause qu'ils ne changent
point de place, comme ceux
qui courent par le zodiaque, apren
que les choses les plus stables sont
celles que l'on doit priser le plus.
Toutes ces belles raisons n'empescherent pas que
Clarimond ne se mocquast tousjours de Lysis,
tellement que ce berger ne
pouvant souffrir ses risees, serra
son portraict de colere. Laissons là
vostre deïté metaphorique, dit
Clarimond, ce sera pour une autrefois
que nous dresserons le plan
de son temple. Je veux maintenant
vous entretenir d'un discours
plus necessaire. Mettons
nous un peu en repos, je vous
prie. Dés qu'il eut ainsi parlé tous
ceux qui estoient là s'assirent dessus
l'herbe, et reprenant apres la
parolle, il demanda à Lysis s'il ne
luy permettoit pas de dire tout
ce qu'il voudroit ; le berger respondit
qu'ouy, et Clarimond
tint aussi tost ce discours.
Gentil berger je me fasche de
voir vostre esprit possedé d'une
infinité de mauvaises opinions,
dont qui plus est, vous desirez faire
une contagion, et les communiquer
à tous ceux qui approchent
de vous. Vous ne parlez que de
metamorphoses, et voulez faire
croire à Carmelin et aux autres
bergers de vostre cognoissance,
qu'un homme peut estre metamorphosé
en fontaine, en pierre,
en arbre, en oyseau, et en beaucoup
d'autres formes. Il faut que
je purge vostre cerveau de ces
estranges fantaisies, et que je vous
monstre qu'encore que vous les
ayez trouvees dans beaucoup de
livres, ce ne sont que de pures fables.
Je vous veux apprendre de
quelle sorte elles ont esté mises en
vogue dans le monde, afin que
vous recognoissiez vostre erreur.
Premierement pour ce qui est de
la metamorphose aquatique, il y
eut jadis en Arcadie le fils d'un riche
seigneur qui tomba dans une
fontaine où il se noya ; ses parens
en receurent un ennuy extreme,
mais il y eut un poëte qui pour les
consoler, et tirer quelque argent
d'eux, composa des vers où il feignit
que les dieux avoient retiré
cét enfant d'entre les hommes,
pour rendre sa condition meilleure,
et qu'ils l'avoient metamorphosé
en une fontaine divine
et sacree. Cela fut depuis tenu
pour vray par le peuple superstitieux.
à quelque temps de là un
certain homme que des voleurs
avoient tué ayant esté enterré dans
un champ, il sortit par hasard
une fleur de la terre dont l'on
avoit couvert son corps, tellement
que l'on creut avec assez d'aparence
que c'estoit une metamorphose
que les dieux avoient faicte de
luy. Un autre ayant esté percé de
flesches à la guerre, fut couvert
negligemment de terre sans que
les traits luy fussent ostez du
corps, et l'on tient qu'estans d'un
bois fort verd et fort aysé à venir,
ils prirent racine facilement et
jetterent des rameaux, si bien que
l'on publia que ce corps avoit esté
changé en arbre. Il y eut des paysans
qui dirent la mesme chose d'un autre homme mort qu'ils
avoient enterré au pied d'un orme
en guise d'un chien pour le faire
reverdir. Un certain voyageur
allant aussi par les champs, une partie
d'une montagne cheut sur luy,
et le cacha si bien que l'on ne le
vid point depuis. Ceux qui sçavoient
par où il estoit allé ne le rencontrans
point, et trouvans au
lieu une petite montagne à costé
de la grande, s'imaginerent que
les dieux luy avoient donné cette
forme. Quant à ceux que l'on à
crû avoir esté changez en animaux
sauvages ; je vous apren que c'estoient
des gens qui s'estoient couverts
avec des peaux de loup pour
estre estimez loup-garoux, ou qui
avoient pris sur eux des peaux de
lion, ou de quelque autre beste
pour aller courir par tout, faisant
peur aux petits enfans, et exerceant
mille cruautez. Pour ce qui est des
metamorphoses d'hommes en oyseau,
encore que l'on ne puisse pas
dire qu'elles se soient faittes par
un semblable deguisement, à cause
qu'il n'y a guere d'oyseaux qui
n'ayent le corps plus petit que nous,
si est-ce que l'on en peut bien trouver
la raison, et je m'en vay vous
en donner un exemple aussi plaisant
que veritable. Il y avoit autresfois
en une province de la Grece, un
homme fin et meschant, appellé
Corbeau en sa langue, lequel ayant
commis une infinité de larcins et
d'adulteres, estoit furieusement
poursuivy par la justice du lieu.
Les archers l'ayans apperceu de
loin dans une campagne se mirent
a courir apres luy, mais il eut
si bonne jambe, qu'il parvint jusqu'a
un petit bocage, et de là se
trouva sur le bord d'une riviere,
où il resolut de se jetter pour se
sauver. Il se despoüilla vistement,
et se mit au plus profond de
l'eau où il se pouvoit tenir long
temps, car il estoit l'un des meilleurs
plongeons du monde. Les archers
estans arrivez sur le bord de
la riviere n'y virent que ses habits
sur lesquels un gros oyseau noir
s'estoit juché par hasard ; ils s'approcherent
petit à petit, et s'imaginerent
que celuy qu'ils vouloient
prendre, estanc capable de commettre
toute sorte de mechancetez,
estoit aussi bien magicien que
voleur, et que par ses charmes il
avoit changé son premier corps
en celuy de cét oyseau, car autrement
ils ne pouvoient comprendre
de quelle façon il estoit disparu.
Mais l'oyseau les ayant attendus
quelque temps en les regardant
fixement comme s'il se
fust mocqué d'eux, s'envola lors
qu'ils furent à dix pas de luy, et ce
fut en vain qu'ils luy tirerent des
flesches, et qu'ils coururent d'un
costé et d'autre pensans en aprendre
des nouvelles. Ils n'en purent
rien sçavoir de certain, et furent
contraints de s'en retourner en
leur ville, pour dire aux juges comment
leur voleur avoit esté metamorphosé.
Depuis l'oyseau dont
l'on croyoit qu'il avoit pris la forme,
fut appellé corbeau de son
nom, et si l'on le voyoit aller aux
gibets pour se repaistre de charogne,
l'on disoit que c'estoit que
les dieux justes punisseurs des crimes,
ordonnoient que malgré le changement
de sa nature il fust presque tousjours au lieu où il avoit merité
de finir sa vie, et qu'il ne peust
vivre que de la chair de ses semblables.
Pour le voleur ayant esté
quelque temps dans l'eau, il pensa
que ceux qui le cherchoient s'estoient
esloignez, et estant revenu
à bord il ne trouva plus ses
habits, car il y avoit un des archers
qui les avoit emportez, ne pouvant
avoir autre chose, et les voulant
monstrer à chacun comme
une merveille. Ce miserable homme
se voyant nud traversa la riviere,
et comme il fut au païs qui estoit
à l'autre rivage, il se cacha dans
une forest, où il vescut quelque
temps de sauvagine, et enfin il se
retira chez des buscherons avec
lesquels il passa le reste de ses
jours comme un inconnû, estant
bien aise lors qu'il entendoit dire
à quelqu'un que l'on ne le mettoit
plus au nombre des hommes.
La metamorphose que l'on s'imagina
de luy fut veritablement
tres-excellente, et du tout esloignee
des autres : car il ne fut pas
besoin de ses habits pour la faire,
et les grecs croyoient qu'il s'estoit
despoüillé pour se transformer
plus facilement. Au contraire
de cela Lysis, Ovide, et les autres
poëtes ne veulent pas que les
habits s'exemptent de la metamorphose.
S'ils changent un homme
en quelque animal, que les gregues
soient de drap où de satin,
c'est pour faire du poil ou de la
plume, et s'ils metamorphosoient
une italienne en oyseau, les grandes
manches de sa simarre serviroient
à luy faire des ailes, et pour
une femme septentriennale avec
son petit manteau fourré, elle seroit
une corneille emmantelee.
Si l'on veut je trouveray bien l'origine
de beaucoup d'autres metamorphoses :
mais il ne se faut pas
figurer qu'il en soit besoin. Lysis
est plus d'à moitié converty. Il
faut qu'il quitte l'erreur où il a si
long temps esté, autrement il se
mettroit en danger de mourir
quelque jour de faim et de soif,
car s'imaginant que tout ce qu'il
verroit sur la terre, auroit esté autrefois
homme, il n'oseroit pas seulement
boire de l'eau de peur de
boire du sang, et il n'oseroit manger
ny des oyseaux ny des autres
bestes ny des fruicts, craignant de
mordre dans les fesses de quelqu'un
de ses parents.
Ce fut là que Clarimond finit
son discours, mais il ne tint pas à
Lysis qu'il ne le fist plus court,
car ne pouvant souffrir de l'entendre
parler de la sorte ; il le vouloit
à tous coups interrompre, ce qu'il
eust fait sans le berger Philiris, qui
luy imposoit silence aussi tost qu'il
vouloit ouvrir la bouche. Toutesfois
il respondit en fin comme il
s'ensuit. Estourdy Clarimond, je
ne sçay plus quelle estime je doy
faire de toy, puisque tu ne cesses
de te mocquer des mysteres
saincts, et que tu n'adjoustes point
de foy aux choses veritables. Tu
ne veux pas croire qu'il se puisse
faire des metamorphoses, et
neantmoins tu m'as veu depuis
peu de temps changé en arbre, et
outre cela tu as oüy l'histoire des
hamadryades et des nymphes de
fontaine de cette contree, qui me
sont venu trouver. Voudras tu nier cecy, dont j'ay de bons tesmoins ?
Je vous jure encore que
vous n'avez non plus esté changé
en arbre que moy, puisque vous
m'en importunez, repartit Clarimond.
Carmelin ne te peut il pas
dementir ? Reprit Lysis. Je vous
prie ne me meslez point dans cette
affaire, dit Carmelin, je suis
homme trop pacifique. Vous
donc Fontenay, continua Lysis,
soustenez à Clarimond qu'il est
vray que j'ay esté changé en arbre,
et le tesmoignez aussi à Philiris et
aux autres estrangers arrivez de
nouveau, afin qu'ils ne me prennent
pas pour un imposteur. Je
ne sçay rien de cela que par le recit
que l'on m'en a faict, repartit
Fontenay, je n'estois pas en ce païs
cy pendant cette avanture ; j'estois
allé à une petite ville d'où je ne
revins qu'hier. Mais je vous diray
bien en passant, qu'il y a beaucoup
de personnes qui tiennent les metamorphoses
pour fictions, et
qui ne croyent pas mesme qu'il
y ait des divinitez dedans les bois
et dedans les eaux. Pour moy j'ay
creu quelque temps qu'il y en
avoit, et maintenant je ne sçay si
je ne doy point garder la mesme
opinion. Sur tout je tenois pour
chose asseuree qu'il y avoit des
nayades, et si vous voulez je
vous diray pour quel sujet j'avois
cette imagination, je vous ecouteray
fort librement, respondit
Lysis, possible qu'il y aura quelque
chose en cette histoire qui
touchera l'esprit des incredules.
Sçachez donc, reprit Fontenay,
que le soleil n'avoit pas encore
fait par quatorze fois le tour
du zodiaque depuis ma naissance,
lors qu'aux plus ardentes chaleurs
de l'esté il me prit envie de m'aller
baigner dans la riviere de Marne
qui n'estoit qu'à une lieuë de
ma maison. Je voulus un soir
esprouver ce plaisir dont je n'avois
jamais gousté, mais je ne fy
que m'enflammer au lieu de me
rafraischir. Dés que je fus dans
l'eau jusques aux reins, j'aperçeu
une fille qui se baignoit aussi, et
la voulant embrasser elle passa vistement
dedans une isle, où elle se
cacha si bien que je ne la vy plus.
J'avois si peur de me noyer que je
n'osay aller si avant, tellement que
cette perte m'affligea fort. Je regarday
de tous costez si je ne verrois
point quelque basteau où la
belle se fust mise, mais je n'en vy
point, et s'il y en avoit un, il faloit
qu'il fust de l'autre costé de
l'isle. Cela me donna la croyance
que celle que j'avois trouvee n'estoit
pas une creature mortelle, et
me souvenant des differentes divinitez
dont j'avois oüy parler à
mes precepteurs, je m'imaginay
que c'estoit une nayade,
veu qu'il me sembloit qu'elle nageoit
aussi bien qu'un poisson.
Or bien que je n'eusse pû remarquer
les traits de son visage,
j'estois si aysé à esmouvoir
que je me les estois figurez extremement
beaux, et j'allumois en
mon coeur une passion qui sembloit
ne devoir jamais estre amortie.
Apres m'estre rhabillé, toute
ma consolation fut de me coucher
sur le rivage, et jetter force
larmes qui alloient accroistre les
eaux de ma nymphe. Les estoilles estoient prestes de tomber sur
l'autre hemisphere, et la nuict
ostoit petit à petit ses rideaux
dont elle avoit couvert la face du
ciel, lors qu'il me souvint qu'il
y avoit un magicien qui demeuroit
proche de ce lieu, duquel je
pouvois esperer du secours, s'il
estoit possible que j'en receusse. Il
n'y avoit point de bergers en tous
nos quartiers qui n'eussent charge
de prendre garde lors que leurs
brebis avorteroient, afin d'escorcher
leur fruict et de luy en porter
la peau pour faire du parchemin
vierge. Les femmes qui servoient
à faciliter l'accouchement
des autres, estoient aussi fort soigneuses
de prendre ces coiffes deliées
avec lesquelles il y a quelquefois
des enfans qui naissent. Les
chasseurs qui avoient accoustumé
de chasser apres toute sorte d'oyseaux
comme aux autres païs, ne
chassoient plus qu'aux chauvesouris
et apres quelques autres animaux
malencontreux, et le tout
pour servir aux enchantemens de
Zenocrite, tel estoit le nom du
magicien. J'avois ouy dire qu'il
tiroit les dieux de leur trosne,
qu'il rompoit les portes des enfers,
et qu'il r'envoyoit les fleuves
à leur source avec estonnement des
rivages. Outre cela il couroit un
bruit que pour toutes richesses il
n'avoit qu'un escu d'or, mais qu'il
estoit enchanté de telle sorte, que
quand il l'avoit donné à un marchand
pour quelque chose il revenoit
tousjours dans sa bourse,
où il se trouvoit mieux qu'autre-part.
L'on tenoit aussi pour vray
qu'en donnant un coup de foret
au pilier d'une table, il en faisoit
sortir du vin, et que si l'on alloit
apres à l'estape, l'on y trouvoit
quelque muid dont le vin estoit
diminué, parce qu'il l'avoit fait
transporter chez luy par sa magie.
Pour ce qui estoit de la guerison
des maladies, il n'y craignoit aucun
medecin, et il les ostoit à ses
amys pour les renvoyer à ses ennemys,
afin de ne point contrevenir
au destin qui ordonnoit
qu'il y eust quelqu'un de malade.
Il est vray que je ne voulois pas
qu'il me guerist entierement de la
maladie que j'avois ; elle m'estoit
si agreable qu'il me suffisoit d'y recevoir
quelque soulagement. Je
m'en allay donc heurter à la porte
du magicien avant le jour, et luy
qui estoit desja sur l'estude me vint
incontinent ouvrir la porte. Je
vy un vieillard qui avoit une barbe
si longue, qu'outre une pointe
qu'il avoit laissee au milieu, il avoit
cordonné force poils dont il se faisoit
une ceinture. Cette chose estoit
estrange : mais je fus bien plus
estonné, quand je remarquay
qu'il avoit tant de rides sur le visage
dont les unes estoient en ligne
directe, et les autres en ligne
oblique, qu'il sembloit que ce fussent
autant de caracteres de magie
que le temps y eust tracéz
pour le rendre maistre de la mort
et de la vie. Des qu'il m'eut donné
le bonjour, je tremblay comme
un roseau sur le bord d'un
estang au son de sa parole enroüee,
qui sembloit venir des enfers par
quelque abysme. Mais en fin il me
parla plus doucement, et me r'asseura,
me disant que je ne craignisse point ; que j'estois tant aymé
du ciel, que je trouverois le secours
que je cherchois, et qu'il voyoit
bien que mon mal estoit un
mal ordinaire à la jeunesse, à sçavoir
celuy de l'amour auquel il
pouvoit donner toute sorte de
remedes. Que vous avez desja bien
deviné, luy respondis-je, il est vray
que je suis amoureux, mais ce n'est
pas d'une fille mortelle, c'est d'une
nayade que je vy hier au soir dans
la riviere, et que je n'ay pû appercevoir
depuis, encore que j'aye attendu
jusqu'à cette heure. Donnez
moy ce contentement que je
la voye encore une fois avant que
de mourir, et je vous donneray
une telle recompense, que vous demeurerez
aussi satisfait que moy.
Zenocrite me promit de faire ce
que je luy demandois, et m'ayant
mené dans une chambre où il ne voyoit
goutte, il me deshabilla et
me r'habilla apres en proferant
tousjours quelques mots barbares.
Delà il me mena dans sa cour
où ayant fait un cercle, et allumé
trois chandelles allentour, il me jetta
un voile sur la teste, et leut quelque
temps dans son livre de magie.
Apres il me prit par la main et
me fit faire beaucoup de chemin,
tout voilé que j'estois, puis m'ayant
fait agenoüiller, il m'osta le
voile de dessus la teste, et me dit
que j'estois où je desirois, et que
j'avois la puissance d'estre deux
heures devant ma maistresse ; il
s'enfuit de moy aussi tost comme
s'il n'eust pas voulu estre tesmoin
de mes larcins amoureux, mais ses
enchantemens passez m'avoient
tellement estonné que je fus long
temps à m'aviser que j'estois sur
le bord de Marne. Comme je jettay
les yeux dessus les eaux qui estoient
fort claires en cét endroict là, je
vy dedans une nymphe la plus
belle que l'on se puisse imaginer.
Elle avoit une coiffure de gase
d'argent à petits boüillons, et une
robe bleuë. Je me figuray aussi
tost que c'estoit ma nayade, et
que je devois employer mon
temps à gaigner ses bonnes graces,
puisque les charmes de Zenocrite
avoient si bien operé.
Belle nayade, luy dis-je avec un
ravissement extreme, j'avoüe que
la bien-seance vous oblige de paroistre
ainsi vestuë aux yeux des
hommes, mais maintenant je ne
me puis empescher de dire que
vous m'eussiez pleu beaucoup
davantage si vous m'eussiez paru
toute nuë comme hier au soir :
car maintenant que le jour vient
j'eusse eu un contentement incroyable à vous considerer
par tout. Puisque l'honneur de la
beauté ne consiste qu'à se faire
voir, pourquoy est-ce que vous
vous cachez avec tant de soin ? Je
l'entretenois ainsi croyant qu'elle
parleroit à moy, mais elle ne me
respondit point, et se contenta
de me regarder avec des yeux languissans.
J'avois bien veu remuër
ses levres, mais sa voix ne parvenoit
pas jusqu'à mes oreilles, tellement
que je m'imaginois que
c'estoit l'eau qui l'en empeschoit.
Cela fit que je luy dy, sortez
des eaux, mon beau soleil,
voila le grand soleil du monde
qui en sort aussi. Venez esclairer
nostre terre où vous serez adoree de tous les hommes. Cà la main
que je vous ayde à vous eslever en
haut. En disant cela je baisay ma
main droicte et la luy presentay.
En mesme temps elle baisa sa main
gauche et me la presenta aussi,
comme si elle eust voulu venir à
moy ; mais bien que mes doigts
semblassent estre fort prés des siens
je ne les pûs toucher, ce qui fit
qu'estant à moitié desespere, je me
frapay du poin en l'estomac. La
nymphe fit la mesme action
pour participer à ma douleur,
dequoy j'eus tant de ressentiment
que je me mis à pleurer, et il me
sembla qu'elle pleuroit aussi. Cest
trop languir, ce dis-je alors, il faut
que j'aille à vous ma belle, puisque
vous ne pouvez venir à moy,
et en achevant ce discours je me
jettay à moitié dans l'eau qui n'estoit
guere profonde : mais n'y ayant
rien que du gravier et du sable
où j'enfonçay mes doigts, je me
retiray incontinent. Regardant à
lors dans l'eau que j'avois toute
troublee, je ne vy plus ma nayade,
dont la perte me donna tant
de regret que je me couchay par
terre comme si j'eusse esté prest à
mourir. En fin ma douleur ayant
un peu de relasche, et n'ayant pas
l'esprit occupé à regarder dans les
eaux, je me consideray moy-mesme.
O dieux ! Diray-je tout ? Je
vy que j'avois une robe de femme,
et ayant porté la main à ma
teste, je trouvay que j'avois une
coiffure pareille à celle de la nayade.
Cela me fit recognoistre la
tromperie des enchantemens de
Zenocrite, et je me doutay bien
que le visage que j'avois tant admiré
estoit le mien propre que
j'avois mesconnu estant deguisé.
Je me retournay alors vers la riviere
moins triste qu'auparavant,
et y voyant encore la mesme figure
je parlay de cette sorte. Chacun
m'avoüra que ce visage est aymable,
et pour moy je me sentirois
tres-heureux si je trouvois
une fille qui en eust un aussi beau.
Pleust à Dieu que cela fust ! Mais
pourquoy le desiré-je y a t'il rien
de meilleur que d'estre maistresse
et serviteur tout ensemble ? à
toute heure je pourray voir la
beauté dont je suis espris. Si je
souspire, elle souspirera ; si je ris,
elle rira aussi ; si je cherche des faveurs,
elles seront aussi tost obtenuës
que desireés ; si je donne quelque
chose à ma nymphe, il n'y aura
rien de perdu, car je donneray
tout à moy mesme. Si j'employe
beaucoup de soin à sa conservation
je me conserveray avec elle.
Je n'auray point de peur qu'elle
me trahisse, car elle n'aura jamais
de pensees qui ne me soient connues,
et la jalousie qui possede tant d'amans
ne me fera point sentir ses
attaintes. J'en voy beaucoup d'autres
qui sont faschez d'avoir des
rivaux, mais c'est ce qui me plaira
le plus que d'en avoir. Ainsi rien
ne me pouvant affliger en mon
amour, je vivray tousjours tres-content,
et si l'on me represente
que je peche contre les loix ordinaires
des hommes, je diray que
le plus bel oyseau qu'ayt faict la
nature qui est le phoenix, se contente
de s'aymer soy-mesme, et
ne cherche point un autre object
à son affection. Je fis une longue pause apres ce discours, et comme
je m'amusois à considerer mon
beau visage, voila Zenocrite qui
arrive, et me demande si je n'ay
pas assez regardé ma maistresse, et
si je ne desire pas m'en retourner
à sa maison. Sa veuë m'a satisfaict
entierement, luy repartis-je, mais
je voudrois bien aussi l'entendre
parler. Je n'ay pû encore luy faire
rompre son silence. Interrogez
là, me dit-il, elle vous respondra
infailliblement. J'eus la curiosité
d'esprouver son sçavoir, et aussi
tost me tournant vers l'eau, belle
nymphe, ce dis-je, me puis-je asseurer
que vous aurez souvenance
du plus parfaict amant qui vive ?
Alors j'entendis une voix foible
qui sembloit venir d'une lieuë
loin, laquelle me dit, asseure toy
que le mesme traict qui a blessé
ton coeur a blessé le mien pareillement.
Je fus si estonné que je devins
presque aussi insensible qu'une
souche. Zenocrite me remit le
voile sur la teste, et m'asseurant
que son charme estoit achevé, me
reconduisit chez luy, sans que je
luy parlasse en façon du monde.
Je ne pouvois sçavoir au vray si
c'estoit une nymphe que j'avois
veuë, ou ma representation seulement ;
les habits dont j'estois vestu
me faisoient soupçonner la
tromperie, mais aussi la voix que
j'avois entenduë me faisoit croire
quelque chose de veritable. Estant
dans la chambre obscure de Zenocrite,
il m'osta les habits de fille
et me remit ceux de garçon :
mais encore que je sentisse tout
cela, je n'eus pas le courage de l'accuser
d'imposture. Ma consolation
estoit que tousjours m'avoit
il donné du contentement, m'aprenant
l'invention de m'aymer
moy-mesme, tellement qu'en
sortant de sa maison pour m'en
retourner a la mienne, je luy
donnay un diamant pour son salaire.
Dés le jour mesme je parlay
de luy à un gentil-homme de mes
amis, qui m'asseura que c'estoit le
plus grand trompeur du monde,
et qu'entre autres subtilitez il
avoit celle-cy de faire sortir une
voix du profond de son estomach,
tenant la bouche fermée,
comme si c'eust esté une autre personne
qui eust parlé fort loin de
luy, et que par ce moyen il abusoit
plusieurs personnes, leur rendant
responce de ce qu'elles desiroient,
comme si c'eust esté un
demon, ou l'ame de quelque
trespassé. Je me souvins d'avoir
ouy dire qu'il y avoit anciennement
des devineresses qui parloient par
le ventre, de sorte que je creus bien
que Zenocrite avoit le mesme
pouvoir : neantmoins songeant
tousjours au plaisir qu'il m'avoit
fait, je ne pûs luy vouloir de mal,
et oubliant la beauté imaginaire
de la nayade, que je n'avois pas
veuë clairement, je n'admiray plus
que la mienne. Je n'avois plus desja
ny pere ny mere, je vivois à ma
liberté. Je me fis faire des habits
de fille que je mettois ordinairement,
et m'estant enfermé dedans
ma chambre, où il y avoit un miroir
de quatre pieds de haut et
trois de large, je me considerois
depuis les pieds jusqu'à la teste.
J'estois ravy en cette contemplation,
encore que tout mon bien ne fust qu'en la superficie d'un
verre, et j'eusse bien voulu avoir
les yeux attachez autrepart qu'en
mon visage afin de le pouvoir regarder
en son naturel. Toutefois
ma fidelle glace me le representant
au naïf, je faisois passer l'image de
ses beautez jusques dans mon coeur
où elle estoit conservee. Voyla
comme j'estois espris d'une amour
extraordinaire, et si vous avez
pris garde à l'avanture qui luy donna
commencement, vous vous
imaginerez que celuy qui osa le
premier dire qu'il y avoit des nayades
en avoit veu de semblables à
la mienne.
Cela peut bien estre, dit alors
Philiris, quelque poëte avoit entreveu
une fille dedans une riviere,
ou bien quelque idiote se mirant
en l'eau, avoit crû que son image
estoit une autre nymphe. Pour
ce qui est de vous, je croy que
vous avez voulu renouveller la fable
de Narcisse, mais encore n'avez
vous rien fait de si sot que
luy. Si vous vous méconnoissiez
au commencement que vous vous
mirastes, et si vous preniez pour
une nymphe la figure que vous
voyez, c'estoit à cause que vous
aviez changé d'habit : mais Narcisse
qui n'avoit point d'autres
habits que les siens ordinaires, prenoit
sa representation pour quelque
belle deesse. Si cela estoit vray
je dirois que ce jeune homme estoit
devenu fou, mais cela estant faux,
je diray que le poëte qui l'a inventé,
n'a point eu de jugement : car
posé le cas que les miroirs ne fussent
point en usage au païs de Narcisse,
et qu'il n'y eust pas mesme
de bassins ny de poisles chez sa mere
au fonds desquels il se pûst mirer,
luy qui estoit chasseur et vivoit
parmy les champs ne s'estoit-il
jamais regardé dedans une fontaine ?
Avoit il vescu jusqu'à l'âge
de seize ans sans en rencontrer ? Et
s'il en avoit rencontré, comme il
le faut croire necessairement, pourquoy
admiroit il son visage comme
une chose nouvelle, et s'imaginoit-il
qu'il y eust une nymphe
dessous l'eau ? Que n'avoit il fait
plutost cette niayserie des l'âge de
huict ans ? Elle luy eust esté permise.
L'on void par là que pour rendre
son avanture vray semblable,
il la faudroit racommoder à l'imitation
de celle du berger Fontenay.
Je n'accorde pas tout cecy,
repartit Lysis, car premierement
je ne veux pas que l'on reforme ce
que l'antiquité à crû de Narcisse,
d'autant qu'il luy à pû arriver d'une
façon de s'aymer soy mesme,
et à Fontenay d'une autre. Toutes
les vies des hommes sont differentes,
et par consequent leurs
histoires en sont plus agreables.
Pour ce qui est des nayades, encore
que Zenocrite ayt trompé ce
gentil berger, et luy ayt fait voir
son image dans l'eau au lieu d'une
nymphe, il ne s'ensuit pas qu'il n'y
en ayt point. La belle qu'il avoit
veüe le soir en estoit une, et je
m'asseure qu'il l'a bien reconnu
depuis. C'est pourquoy laissons
le continuer son histoire, et nous
verrons quelle fin eurent ses amours.
Je vous ay tesmoigné dés tantost,
reprit Fontenay, que ce n'a esté
qu'en mon bas âge que j'ay crû qu'il y avoit des nayades ; neantmoins
je seray desormais de vostre opinion
par complaisance, et pour
continuer mon histoire, je vous diray
qu'ayant pris céte coustume de
m'habiller en fille, je ne portois
les habits d'homme que lors que
j'estois forcé de me monstrer en
public, encore me pesoient ils sur
le dos. Comme j'estois une fois à
ma fenestre il passa un seigneur
du païs appellé Alcidamas, lequel
m'ayant aperceu, s'imagina que
j'estois la plus belle fille qu'il eut
jamais veuë, tellement qu'il devint
furieusement amoureux de moy,
et vint dans ma maison avec cinquante
espadassins pour m'enlever.
Mes gens qui estoient accoustumez
à me voir deguisé, luy dirent
qu'il s'abusoit de chercher
une fille, et qu'il n'y en avoit pas
une en tout le logis. Toutefois
il monta jusqu'en ma chambre où
j'estois alors si attentif à me regarder
dans mon miroir, qu'il
m'eut plustost embrassé que je ne
l'eus aperceu. Ma belle fille, me dit
il, c'est assez consulter ce miroir,
vous avez desja tant d'attraits que
l'on n'y peut rien adjouster. Ne
songez plus à vous preparer des
armes qui facent de nouvelles playes,
guerissez seulement celles que
vous avez desja faictes. Quatre de
ses estaffiers me prirent alors, et
me menerent malgré moy jusques
dans un carosse où il se mit
aussi. Pendant le chemin je ne fis
que pleurer, et je me souvien que
je me plaignois en ces termes ; faut
il que l'on m'emmeine sans que
l'on porte avec moy le plus
cher amy que j'aye ? O fidelle tesmoin
de mes amours, faut il que
je sois absent de vous desormais ?
Faut il que je dise un eternel adieu
à cette belle maistresse, que vous
me faisiez contempler à toute
heure ? C'estoit en vous que je la
voyois ; c'estoit en vous que je
me voyois aussi. Il sembloit que
je fusse passe tout entier dedans
vous, et il m'estoit avis pareillement
que je vous comprenois
tout en moy, tant ma pensee
estoit remplie de vostre object. Je
repetois souvent ces paroles voulant
parler de mon miroir : mais
Alcidamas à qui je ne les expliquois
point, ne les pouvoit prendre
pour autre chose que pour
des enigmes. Il me demandoit
quelquefois quel sujet j'avois de
me plaindre, veu que je me pouvois
asseurer que je n'aurois que
du bien avec luy : neantmoins il
n'avoit autre raison de moy sinon
que je m'escriois apres en
cette sorte, helas ! J'ay perdu ma
maistresse et mon serviteur tout
ensemble. Mon visage se voyoi
dans celuy de mon serviteur, et
dans mon visage se voyoit celuy
de ma maistresse, mais un seul moment
à ruiné nos amours reciproques.
Alcidamas oyant cecy croyoit
que la fascherie de me voir
enlevee m'avoit faict devenir folle,
et quand il fut en son chasteau
il me mena vers un jeune gentilhomme
qu'il appelloit son frere,
et le pria de tascher de me remettre
en mon bon sens. J'avois eu si
peu de consideration qu'estant
esloigné de mon miroir ; j'avois
creu estre esloigné de moy-mesme,
encore que je me portasse tousjours en tous les lieux où
j'allois, mais ayant jetté les yeux
sur le miroir d'Iphis frere d'Alcidamas,
je reconnus au vray que
mon visage, qui par reflexion
estoit un object à soy-mesme,
n'estoit pas absent de la beauté
qu'il adoroit. Je fus si bien consolé
à l'instant que je me mis à
sousrire et à caresser des yeux mon
ordinaire maistresse sans songer
à Iphis qui me regardoit attentivement.
Ce jeune garçon sembloit
estre aussi gay, et aussi voluptueux
que son frere, et je fus
tout étonné, qu'il se jetta amoureusement
a mon col, en me
disant, vous me mesprisez bien,
la belle, de me quitter pour
ce miroir ; ne suis-je pas
plus digne de vos regards que
luy ? Si vous voulez vous mirer,
mirez vous dedans mes yeux. Bien
qu'Iphis fust fort beau, il ne me
sembloit pas qu'il le fust tant que
ma nymphe, tellement que je le
repoussois tousjours afin qu'il
ne m'empeschast point de jetter
les yeux dessus son miroir. Quand
la nuict fut venuë j'y voulois encore
regarder à la chandelle, mais
il me fit coucher, et lors que je
croyois qu'il fust sorty de la chambre,
il se vint coucher pres de moy
en me disant comme s'il eust sceu
mes pensees, ma belle fille, s'il est
vray que vous n'aymiez que vous,
encore ne me pouvez vous hayr,
puisque c'est vous que j'ayme. Je
m'imaginay qu'Iphis avoit raison,
et luy ayant touché le sein je connus
que c'estoit une fille. Alors sans
m'esmouvoir je receus ses baisers
comme venans de la part de l'amye
de ma maistresse. Je ne pensois
pas qu'il y eust du mal à cela,
comme si j'eusse receu les mesmes
caresses de son frere, pource que 
je me croyois fille aussi bien qu'elle,
et neantmoins je luy monstray
bien tost que j'estois homme
où tout au moins hermaphrodité.
Je ne vous diray pas si elle en
eust de la honte, car l'obscurité
m'empeschoit de voir si elle
rougissoit, mais je vous diray bien
qu'elle fit paroistre quelque estonnement
par une douce plainte : toutefois
elle convertit toutes ses passions
en joye, et eut bien l'asseurance
de me dire qu'en verité à un
tel garçon qu'elle estoit, il falloit
une telle fille que j'estois. Elle me
confessa aussi qu'encore que son
frere fust fort puissant, il ne l'estoit
pas tant qu'un certain prince
qui avoit fait dessein d'user envers
elle de la mesme violence dont
Alcidamas usoit envers les autres,
tellement que de crainte d'estre ravie
quelquefois qu'elle seroit toute
seule au chasteau où à la promenade
parmy les champs, elle avoit
trouvé bon de se deguiser en homme.
Apres ce discours elle me conjura
de luy aprendre pour quel
sujet je m'estois habillé en fille,
mais je luy fis paroistre que je ne
voulois pas publier ce secret. Le
matin nous reprismes chacun
nos faux habits, et m'estant
miré quelque temps, j'eus tant de
complaisance que j'allay promener
dans le jardin avec Iphis. Je
trouvay une porte ouverte qui
me mena dans un pré où il y avoit
beaucoup d'animaux qui paissoient.
Entre autres je vy une cavalle sur laquelle je montay comme
en me joüant, mais luy tenant
le crin au lieu de bride, et luy pressant
les flancs je la fis courir si
fort, qu'Iphis me perdit incontinent
de veuë. Elle alla vers ses
gens pour leur commander qu'ils
me ratrapassent, mais ils ne furent
pas assez prompts : je ne sçay si elle
eut beaucoup de fascherie de ma
perte, et si son frere estant revenu
en eust encore davantage,
tant y a qu'ils ne vinrent point depuis
m'importuner en ma maison,
où m'estant retiré comme dans
mon azile, je me fortifiay mieux
qu'auparavant. J'augmentay les
affections que j'avois pour moy-mesme,
et recherchay toutes les
inventions du monde pour me
donner du plaisir en ma vie solitaire.
J'avois de sept huict sortes de
robbes dont je me plaisois à changer,
et pource que j'avois laissé
croistre mes cheveux fort longs, je
passois des journees entieres à les
friser sans qu'il me fust besoin de
fausse perruque. Quelquefois
estant couché sur un lict verd devant
mon miroir, je m'amusois à
joüer du luth, et à chanter des airs
que j'avois faits à ma loüange
propre, et j'estois si passionné
que je m'imaginois que l'harmonie
vinst de la belle musicienne
que je voyois, et non pas de moy.
Je ne me vestois plus du tout à
lors qu'en fille, et mes serviteurs
qui ne vouloient pas contrarier à
mes gentilles humeurs, m'appelloient
plustost madame que
monsieur. Ceux de dehors qui
n'entendoient plus parler de
Fontenay, croyoient qu'il estoit
mort où qu'il estoit allé voyager,
et pour cette belle fille qui estoit
demeuree en sa maison, ils pensoient
que c'estoit sa soeur. Aux
heures que je regardois à la fenestre
il y avoit tousjours quelque
gentil homme qui passoit à dessein
de me voir, tant la renommee
de ma beauté estoit grande,
et il y en eut mesme qui eurent
envie de me demander en mariage.
Or il vint un jour chez moy une
jeune dame qui dit à mes gens qu'il
faloit necessairement qu'elle me
vist. Je ne me monstrois plus guere
alors à la fenestre, si bien qu'elle
ne me pouvoit voir que dans ma
chambre, ce que je ne desirois pas luy
permettre, car j'avois peur que ce
fust quelque homme deguisé en fille
qui vinst pour me ravir, ou quelque
fille qui sçachant que j'estois
homme vinst pour me rendre amoureux
d'elle. Elle fut quelque temps à
ma porte à me prier de l'ouvrir,
mais je ne le voulus point faire
qu'elle ne m'eust declaré son dessein.
Apren, belle et solitaire nymphe,
me dit elle, que je m'appelle
Theodore, et que tout le monde
m'ayant tesmoigné que ma beauté
estoit nompareille, j'ay esté si
vaine que de le croire jusqu'à cette
heure. Toutesfois le commun
bruit m'ayant apris que tu avois
une beauté admirable, je n'auray
jamais de bien que je n'aye veu si
tu es plus belle que tant d'autres
que j'ay desja surmontees. Moy
qui m'imaginois que mon visage
estoit le plus beau du monde, et
qui croyois qu'il y alloit de l'honneur
de ma maistresse si je souffrois
la presomption de Theodore qui s'estimoit incomparable, je
luy promis de la laisser entrer,
pourveu qu'elle me jurast qu'elle
ne seroit avec moy qu'un quart
d'heure. Apres qu'elle m'en eut
faict serment je luy ouvris ma
porte : mais ô dieux ! Quels miracles
vy-je en elle ? Elle avoit tant
de charmes que j'en fus esbloüy,
et commencay à trembler d'estonnement,
reconnoissant que je n'avois
rien qui luy fust pareil. Toutefois
ayant encore quelque obstination
en mon coeur, je pensay
que c'estoit que je ne me souvenois
pas de ma beauté, et tout incontinent
j'eus recours à mon miroir,
mais, ô quelle inegalité j'aperceus !
Car outre que le visage de
Theodore estoit plus beau que le
mien, elle monstroit son sein à descouvert
où deux boules plus blanches
que l'albastre, estoient seules
capables de me faire perir, considerant
que j'estois despourveu d'une
semblable beauté. Cela me toucha
si fort que je me mis un genoüil
en terre devant Theodore, et luy
dis, belle deesse soiez asseuree que
vous avez aujourd'huy vaincu la
plus orgueilleuse creature du monde.
Elle me releva incontinent, et
croyant bien estre quelque chose
au dessus de moy, se mit à me raconter
insolemment combien
d'autres triomphes elle avoit des-ja
remportez. Elle me fit en mesme
temps regarder par une vieille
damoiselle qu'elle avoit amenee,
laquelle devoit tesmoigner à tout
le monde que je n'estois pas si belle
que sa maistresse. Elle me quitta
apres, quoy que je la priasse de demeurer
avec moy le reste du jour,
car elle me dit qu'elle ne vouloit
pas violer son serment. Ainsi je
fus bien tost privé de son aymable
veuë par ma propre faute, mais
son image me demeura si avant
dans l'esprit, que je ne voulus plus
regarder la mienne dans le miroir.
Je m'oubliay moy-mesme pour
elle, et estant las d'estre amant et
aymé tout ensemble, je me resolus
d'avoir de la passion pour
quelque chose qui se pust mieux
toucher qu'une ombre. Maudissant
alors ce miroir qui m'avoit si
long-temps enchanté, je pris un
baston et le cassay en plus de pieces
que je ne m'y estois regardé de
fois ; je bruslay aussi tous mes habits
de fille, me representant que
pour estre aymé de Theodore il
faloit paroistre homme, et veritablement
ce changement d'humeur
me venoit bien à poinct, car je ne
pouvois plus guere long temps
deguiser mon sexe, veu que je
commençois d'avoir du poil aux
jouës, et qu'on estoit bien empesché
tous les matins à le raser. Il y
avoit si long temps que je n'avois
esté habillé en garçon que j'eus de
la peine à m'y accoustumer : toutefois
je quittay ma solitude, et
me monstray à tout le monde,
tellement que c'estoit alors que
l'on ne parloit que de Fontenay,
et que l'on ne sçavoit ce que sa
soeur estoit devenuë. Mes premieres
visites furent chez Theodore
à qui je parlay d'amour : mais
je la trouvay si cruelle, que je ne
m'imaginay pas que je la pûsse
fleschir par des remedes naturels.
Je m'en allay donc à Zenocrite
dont la reputation estoit fort augmentee, et luy ayant declaré ma
passion, il me promit de me secourir
beaucoup mieux que quand
j'aymois une nayade, pource qu' il
estoit plus facile de gagner une
personne humaine qu'une divine.
Ses cageolleries m'enchanterent
plustost que ses charmes, et j'eus
tant de fiance en luy que je ne faisois
point de songes que je ne luy
rapportasse pour en avoir l'explication.
Je ne voyois point d'oyseaux
en l'air que je ne luy en disse
le nombre, et je luy faisois un registre
de toutes mes pensees et de
toutes mes actions, pour en tirer
des presages. Que si je voulois retourner
chez Theodore il regardoit
dans quelques livres, et jettoit
de certains sorts pour sçavoir si
ce jour seroit heureux pour moy.
Neantmoins il ne paroissoit pas
que mes affaires s'avançassent : et je
ne me nourrissois que d'esperance,
de sorte que me souvenant que j'avois
un cousin en ces quartiers cy
lequel estoit estimé fort sçavant
en magie, je me deliberay de le
voir, et de renoüer ce parentage
que mon pere avoit negligé. Je
visitay Hircan auquel je contay
toutes mes fortunes. Il m'advertit
de me garder doresnavant des
impostures de Zenocrite, et luy
qui est pourveu d'une vraye et salutaire
doctrine, me donna une
herbe qui me fit aymer de Theodore
comme je l'eus mise en ma
bouche en parlant à elle. Pour me
vanger aussi de mon faux magicien,
et luy rendre fumee pour fumee
par l'avis de mon cher parent.
Je luy fis present d'un petit livre
fait à plaisir où estoit le moyen de
trouver des tresors. Il se contenta
de ceste recompense, et de peur
que je ne voulusse avoir part à ses
richesses, il s'en alla hors de cette
province pratiquer ces vains secrets
dont il se figuroit que je n'estois
pas capable. J'espousay depuis
Theodore au contentement de
tous ceux de nostre cognoissance
qui se resjouyssoient devoir le beau
marié avec la belle, et nous avons
mené jusques icy une vie extremement
delitieuse. Que si j'ay quitté
maintenant ceste chere espouse, ç'a
esté pour quelques affaires tres-importantes
que j'ay avec mon
docte cousin. Pour ce qui est de
Charite dont je me suis une fois
vanté d'estre aymé en presence de
son fidelle amant, il ne faut point
qu'il en ayt de jalousie, car l'erreur
et la vanité me faisoient parler
alors : je croy que Lysis l'a bien
reconnu, et que nostre paix ayant
esté faicte hier, il ne me voudra
plus de mal desormais.
Fontenay mit ainsi fin a son
histoire qu'il avoit racontée en
hesitant et se reprenant par plusieurs
fois apres avoir dit une chose,
comme s'il eust eu bien de la
peine à mentir. Clarimond qui
rioit à chaque coup, luy dit alors,
voyla donc vostre conte finy ? à
la bonne heure. Je n'ay jamais rien
ouy de plus impertinent, et vous
nous avez fait connoistre que
vous avez esté autrefois le plus
grand hypocondriaque et le plus
melancolique foû qui ayt jamais
esté sur terre. Injurieux Clarimond,
repartit Lysis, ne veux-tu point
cesser d'offenser les honnestes
gens ? N'as-tu pas tort de blasmer ce berger pour s'estre aymé
soy-mesme, veu que l'on connoist
bien que sa beauté à esté
grande en son adolescence, et que
moy mesme estant habillé en fille
chez Oronte, je m'aymay aussi.
Il m'est tombé des larmes des yeux
au recit de son avanture qui m'a
touché de si pres. Il ne me fasche
que d'une chose. Ainsi qu'il a couché
avec Iphis qui estoit deguisee
en garçon, je souhaitterois de
bon coeur que pour rendre son
histoire parfaite, sa Theodore eust
esté deguisee ainsi, et que leurs parens
les voyans semblables en beauté
et en richesses, eussent voulu les
marier ensemble. Fontenay prenant
Theodore pour un homme eust
fuy de telles nopces, et Theodore
prenant Fontenay pour une fille
eust aussi tasché d'eviter de luy
estre jointe, craignant de n'en recevoir
jamais de contentement.
Leurs plaintes eussent esté reciproques,
et neantmoins estans mis
dans le lict nuptial, ils eussent
trouvé qu'ils avoient dequoy se
donner du plaisir l'un à l'autre, et
ils n'eussent eu autre chose à faire
le matin qu'à changer de vestement
pour mettre tout en bon
ordre, Theodore prenant les habits
de Fontenay, et Fontenay
ceux de Theodore. Cela eust bien
valu la metamorphose d'Iphis,
mary de la belle Janthe. Cette consideration
est belle, dit Fontenay,
mais n'y songeons point puisque
ce qui est fait ne peut estre revoqué.
Quand à l'insolence de Clarimond,
souffrons là comme d'un
esprit de contradiction qui ne peut
rien ouïr qui luy plaise, je seray fort
joyeux si Philiris veut prendre la
peine de conter aussi son histoire,
pour voir s'il y aura moins de
chose à corriger. Qu'il nous donne
ce divertissement, dit Lysis, je
l'en conjure par les yeux de sa maistresse.
Je n'ay garde de rien refuser
quand l'on me presse de si bonne
grace, repartit Philiris, preparez
donc vos oreilles, et vous entendrez
ce que dés hier j'avois envie
de vous aprendre. Tandis que
Philiris disoit cela, Lysis sortit de
sa place, et s'alla mettre d'un autre
costé. Que voulez vous faire,
luy dit Fontenay, avez vous trouvé
la terre trop dure en ce premier
lieu ? Pensez-vous qu'elle soit plus
molle en cettui-cy ? Il y a icy un secret
qui n'est pas petit, repartit le
berger, je m'estonnerois bien si
vous le pouviez comprendre avant
que je vous en eusse averty ; ma
pensee n'est pas si peu vulgaire : si
est-ce que je la veux bien descouvrir
pour faire connoistre qu'un
tel amant que moy ne peut rien
concevoir que de rare. Vous devez
sçavoir que j'ay songé qu'en mon
premier lieu, j'avois le dos tourné
au chasteau d'Oronte où est la demeure
de Charite, c'estoit une chose
qui sembloit estre hors de la
bien-seance ; voila pourquoy je
me suis vistement planté icy où je
croy estre en une si bonne situation
que je regarde fixement le sejour
de mon bien. Quand j'aurois
tous les instrumens de mathematique
du monde, je ne me pourrois
pas mieux placer. Cela m'est
aisé à sentir maintenant, car je
trouve l'air plus doux en ce lieu
qu'en l'autre, et il semble que le zephir m'aporte quelques fois
une odeur musquee, qui vient de
l'haleine de ma maistresse. Je veux
desormais me tourner vers elle
avec autant d'opiniastreté que
l'aymant se tourne vers le septentrion.
Soit que je sois au lict, soit
que je sois à table, soit que j'aille
en batteau ou en carrosse, je veux
tousjours observer cela. Le dessein
est beau, dit Philiris, mais j'y
trouve à redire en ce que lors que
vous serez esloigné de Charite elle
pourra changer de place, et vous
tourner quelque fois le dos, de sorte
que vous serez trompé, et vous
regarderez un lieu où elle ne sera
point sans que vous vous en puissiez
apercevoir. Toutefois je croy
que vostre bonne volonté sera
tousjours fort considerable. Il y a
bien plus, dit Lysis, ne voyez
vous pas que je ne me puis tromper
en cela, puisque je connoy au
vent de quel costé est ma maistresse.
Voila une raison qui nous satisfaict
entierement, reprit Philiris,
il est temps de quitter ce discours,
si vous voulez que je vous
aprenne mes avantures amoureuses.
Que le brave berger commence
quand il luy plaira, dit Lysis, je
ne l'interrompray point. Alors
Philiris raconta son histoire de
cette sorte.
Un petit village de la Bourgongne
à esté le lieu de ma naissance,
(dit ce berger,) c'est là que mon
pere et ma mere vivent encore,
qui sont des personnes plus remarquables
pour leurs vertus que
pour leurs richesses. Neantmoins
ils ont employé si peu de revenu
qu'ils avoient à me faire instruire
comme les enfans des meilleures
maisons, et il n'a pas tenu à eux
que par les bonnes qualitez que je
m'estois acquises je ne parvinsse
aupres des grands. Mais comme
j'estois à Paris pour songer à mes
affaires, je ne m'amusois à autre
chose qu'à faire l'amour de tous
costez. J'estois bien le plus inconstant
que l'on vid jamais, car à
l'heure mesme que j'allois voir
une fille que j'avois choisie pour
ma maistresse, je prenois mon chemin
par une rüe où j'en voulois
voir encore une autre en passant,
afin que mon voyage ne fust point
perdu. Si j'avois fait des vers pour
la premiere je taschois de faire naistre
le mesme sujet pour les donner
à la seconde, et comme j'eus
fait une fois une chanson à la louange
d'une brune, je ne trouvois
point de fille qui le fust que je ne
la luy donnasse, comme si elle eust
esté faicte particulierement pour
elle, tellement qu'il y en eut beaucoup
qui se trouverent trompees,
lors qu'en un certain bal elles se
donnerent confidemment cette
chanson l'une a l'autre. J'aymois
les blanches et les brunes, les grasses
et les maigres, les grandes et les
petites, et quand j'en voyois une
je ne me souvenois plus de toutes
les autres, et pour cette heure là
seulement je croyois que celle-cy
estoit la plus desirable. Mais quand
j'estois esloigné de toutes je leur
laissois mon affection au pillage, et
celle qui venoit le plustost en ma
memoire y avoit le plus de part.
Les coiffures et les vestemens me
donnoient un certain goust pour
les beautez, et une petite fille que j'avois aymee lors qu'elle portoit
une coiffe, je ne l'aymois quelquefois
plus lors qu'elle venoit à porter
le chaperon. Il y avoit des damoiselles
pour qui je n'estois passionné
que lors qu'elles estoient
masquees, et d'autres pour qui je
ne soupirois que lors que je les
voyois en leur deshabillé. Aux
unes je n'aymois que le sein, aux
autres rien que les yeux, et à quelques
unes rien que la taille et le
derriere du col, si bien que pour
me contenter il eust falu prendre
toutes ces parties et m'en composer
une beauté à ma mode. La
façon et la couleur des habits de
mes maistresses avoient à mon
avis une certaine grace qu'autre
que moy n'estoit capable de connoistre.
Les cheveux blonds au
pres le velours noir d'un chaperon
et un cordon incarnat dont
un collier estoit attaché dessus une
chair parfaitement blanche, avoient
un tel esclat que pour en estre
charmé, j'y trouvois un je ne sçay
quoy que je ne scay comment vous
dire, et j'aymois tout cela, comme si
c'eussent esté des dependances du
corps. Quand des filles quitoient le
toquet et la robe de couleur pour
prendre la coiffe et la robbe noire,
je m'imaginois de voir des fleurs
qui croissent petit à petit, et apres
n'avoir esté que des boutons viennent
à s'epanouyr changeant quelquefois
leurs premieres couleurs.
La fin de toutes ces diverses fantaisies
arriva lors que je m'en retournay
en nostre païs où je trouvay
une beauté si rare qu'elle me
fit changer mon inconstance en
fidelité. Je ne songeay pas pourtant
d'avantage à faire ma fortune :
car l'innocence des bergers me
plaisoit plus que l'ambition de la
cour, et je me sentois tres heureux
de vivre en un païs comme le
nostre où la justice à imprimé ses
derniers pas en quittant la terre,
de sorte que les plus vertueux y en
viennent tous les jours chercher
la trace pour la suivre. C'estoit en
me pourmenant dans un bourg
qui estoit proche de nostre village
que j'avois veu à une porte une
jeune bergere dont les attraicts
m'avoient ravy le coeur et la liberté.
Mon plus grand mal estoit
que je ne connoissois point une
chose qui m'estoit tant connuë,
je veux dire que je ne sçavois qui
estoit cette belle, encore que je la
visse tousjours presente et absente :
mais enfin apres plusieurs enquestes
un berger de mes amys appellé
Valere m'aprit qui estoient
ses parens et que pour elle l'on
l'apelloit Basilee, beau nom qui
demeurera eternellement gravé
dedans mon esprit. Ha ! Ciel, que
je fus aise de le sçavoir, et d'avoir
le moyen de nommer la cause de
mon amour pour l'accuser devant
le trosne des dieux du mal qu'elle
me faisoit. Quelles explications
ne donnay-je point à ce nom,
et quelles anagrammes ne taschay-je
point d'y trouver ? Y a t'il
quelque gentillesse dans le langage
que je n'y apropriasse point ?
Quand j'essaye une plume, je croirois
encore commettre un crime
si j'escrivois autre chose que ce
mot de Basilee, tellement que tous
mes papiers en sont pleins. Que
si ma main se laissoit aller en n'y songeant pas, elle ne feroit jamais
d'autres lettres que celles qui
composent ce doux nom, tant elle
y est accoustumee. Il ne faut pas
demander si je le mis dans tous les
vers que je composay, et si je creus
que cela aportoit de la douceur à
leur cadence. Il est vray que je puis
dire qu'outre cela ils avoient assez
de charmes pour toucher un barbare,
et que l'amour m'avoit apris
plus de choses en quinze jours que
les plus doctes regens du monde
n'avoient fait en huict ou neuf
ans. Aussi Valere trouvoit il ces
vers si bons qu'il les aprenoit par
coeur, et neantmoins il essaya de
me divertir de mon amour par
ce discours. Vous que l'on met
au rang des plus beaux esprits de
la France (me disoit-il) faut il
que vous vous abaissiez devant
une petite bergere qui à peine a
encore oublié ses poupees ? Quand
vous luy aurez donné vos vers pensez
vous qu'elle puisse connoistre
s'ils sont meilleurs que les vaudevilles
que chantent les chartiers
en allant à leur ouvrage ? Elle les
monstrera à toutes ses compagnes,
et leur dira sans aucune discretion
que c'est vous qui les avez
faicts, et Dieu vueille qu'elle ne
les donne point encore à la premiere
qui les demandera, comme
si c'estoit une chose qui fust faicte
aussi bien pour les autres que pour
elle. Ha ! Valere, respondis-je, que
vous estes mauvais de parler ainsi.
Ne considerez vous pas que Basiles
sera bien tost en âge d'avoir de
la prudence et du jugement, et puis
ne m'avez vous pas dit plusieurs
fois que dés maintenant elle n'a
pas un esprit vulgaire ? Or sçachez
que quand mesme elle n'auroit
que de l'enfance en ses paroles et
en ses actions, je ne lairrois pas de
la servir. Vous ne sçauriez croire
combien j'auray de plaisir de luy
parler innocemment d'amour et de
me donner l'honneur de luy aprendre
le premier ce que c'est que d'avoir
des feux en l'ame et des playes au
coeur. Valere me confessa alors
qu'il m'avoit loüé Basilee et qu'elle
estoit loüable, mais qu'il eust bien
voulu qu'elle n'eust point esté si
parfaicte afin de ne me voir point
enchanté d'une amour qui ne me
promettoit que de la peine à son
opinion. Je priay les dieux qu'ils
le rendissent faux prophete, et ne
laissay pas de l'entretenir encore
sur le mesme sujet n'en pouvant
prendre d'autre. Il m'aprit que
cinq ou six jours auparavant que
j'eusse veu Basilee la premiere fois,
elle portoit encore le dueil de sa
mere, et que la robbe noire luy
sieoit fort bien. Je ne vous sçaurois
dire le dueil que j'ay tousjours
eu depuis de ne l'avoir
point veuë avec ce dueil. Ha grands
dieux ! Pourquoy ne me l'avez
vous point faict connoistre plutost ?
Si je l'eusse veuë dés son enfance,
je l'eusse aymee autant que
je fay maintenant, et par ce moyen
l'ayant encore plus servie que je
n'ay fait, elle me seroit d'avantage
obligee. Que j'ay eu de diverses
pensees, toutes les fois que j'ay
veu un certain portraict que l'on
a faict d'elle, lors qu'elle n'avoit
que six ou sept ans. Ha ciel ! Disois-je
une fois, que ne connoissois-je
ceste petite mignonne, quand je n'avois qu'onze ou douze ans
aussi ? J'eusse deslors souspiré pour
elle, et j'eusse quitté la compagnie
de tous les autres enfans pour la
sienne. Que j'eusse este ayse de me
jouër avec elle ! Je luy eusse aydé à
vestir ses poupees, et j'eusse plutost
vendu mes livres, que je ne
luy eusse tous les jours aporté des
dragees et des confitures. J'ay tousjours
eu une infinité d'autres pensees
enfantines et naïves qui tesmoignent
ma passion ; et pourceque
 j'ay aussi chez mon pere mon
portrait qui a esté fait quand j'estois
petit, j'ay beaucoup de fois
souhaitté de les voir attachez l'un
aupres de l'autre, comme s'ils estoient
mariez ensemble. Il m'estoit
avis que c'eust esté un beau couple
que ces deux enfans : mais je vous
avouëray bien que j'ayme mieux
que les originaux soient joints
que non pas les portraits, s'ils ne
le sont tous en mesme temps. Mais
à propos de cecy, je vous jure que
l'un de mes plus grands plaisirs,
seroit d'avoir des portraits de Basilee
de tous les aages : car sa beauté
de six ans n'estoit pas celle de
douze, et celle de douze n'estoit pas
celle de seize. En sa petitesse elle
avoit les cheveux blonds, et maintenant
elle les a bruns. Toutefois
elle à tousjours paru comme la
merveille de son siecle, et bien
qu'elle ayt eu de differentes perfections,
elle à tousjours eu de semblables attraicts.
Je sçay bien que
la premiere fois que je la vy, la
beauté de son sein ne paroissoit
point encore, et que ces boutons
vermeils qu'elle y porte, ne se
sont enorgueillis que depuis,
voulans estre eslevez sur deux
montagnes où ils president : mais
quoy que ce soit, je ne scaurois
quiter l'opinion que j'ay, que l'on
ne la sçauroit voir plus belle,
qu'a ce bien-heureux jour qu'elle
me captiva. Neantmoins une fantasque
curiosité me possede encore ;
je la voudrois voir depeinte
en toutes les sortes d'habits et de
coiffures que l'on luy a veu porter,
et je songe que ce seroit aussi
beaucoup pour moy, si j'avois un
portraict de la contenance qu'elle
tenoit, lors qu'elle faisoit la serieuse,
ou bien lors qu'elle rioit au
temps que je commençay de la
cognoistre : mais quand j'aurois
tous ces biens-cy, je ne doute point
que je ne trouvasse encore le moyen
de faire d'autres souhaits, tant
l'esprit d'un amoureux est difficile
à contenter. à faute de tout cela,
je ne laissay pas d'estre bien aise
d'avoir un portrait de Basilee tel
comme l'on le pourroit faire, et
me fiant sur mon imagination, je
m'en allay trouver un peintre qui ne
la connoissoit point. Je luy dy qu'il
me fist le portrait d'une fille qui
avoit le visage un peu long, le poil
et les yeux bruns, les jouës fort
peu colorees ; ainsi je luy figuray
toutes les parties, et pourtant il
me fit plus de vingt crayons sans
avoir reussi à pas un. Je me mis donc
le lendemain en un lieu ou je pouvois
voir Basilee à mon ayse, et
apres avoir bien consideré tous
les traits de son visage, j'en fis un
ample memoire, pour porter au
peintre qui ne me contenta point
encore, bien qu'il travaillast suivant
mes avis. Il se depita enfin, et me dit qu'il ne sçavoit pourquoy
je luy donnois tant de peine, et
qu'il valoit bien mieux que je le
menasse en quelque lieu où il pûst
voir ma maistresse, et que c'estoit
en vain que je le voulois empescher
de la connoistre, d'autant que
s'il la pouvoit bien peindre une
fois, il remarqueroit facilement
le visage qui ressembleroit a celuy
qu'il auroit fait. Il me representoit
d'ailleurs que je ne devois
point douter de sa fidelité, et que
si je luy nommois librement celle
que j'aymois, il le tiendroit plus
secret que si je luy celois, et qu'il
vinst apres à le sçavoir, pourceque
 ceux qui se deffient par trop,
semblent donner la licence aux autres
de les tromper. Je trouvay ces
raisons là fort pertinentes, et bannissant
toute crainte, je dy librement
à mon peintre que je ne le
pouvois pas mener chez ma maistresse,
pource qu' à la verité je n'y
avois pas moy-mesme d'entree,
mais qu'il y avoit un seul expedient,
qui estoit d'aller au temple
où elle se tenoit long-temps quelquefois.
Je l'y menay aussi tost
pour luy monstrer sa place. Il vid
Basilee des le jour mesme, et me
raporta son crayon qui en avoit
quelque peu d'air. Je le rencontray
le jour suivant comme il venoit du
temple en courant, mais il me fit signe
de la main que je me retirasse
sans me regarder quasi, à cause
qu'il venoit de voir ma maistresse,
et qu'il avoit peur de perdre sa
belle idee auparavant que de l'avoir
tracee sur son tableau. Je luy
avois presté des livres amoureux
pour le mettre en bonne humeur,
et luy faire accomplir plus gayement
son ouvrage. Je l'allois aussi
souvent entretenir, mais je luy
donnois beaucoup de peine, car
je ne trouvois jamais le portraict
assez beau : à la fin il y toucha tant
que je fus contrainct de m'escrier,
voyla Basilee ; si je le niois, il semble
que cette peinture parleroit,
pour me le dire. Depuis je me
consolay avec ce portraict, et si
j'estois las de le voir, il faloit que
j'allasse voir Basilee au temple.
Lors que j'entrois je jettois la veuë
vers l'endroict où elle se mettoit,
et lors que je sortois je ne pouvois
m'abstenir de tourner encore
la teste pour la regarder. Basilee ne
craignoit point la rencontre des
oeillades comme font quelques
filles qui abaissent leurs yeux quand
elles voyent que l'on les regarde.
Elle jettoit sa veuë fixement, et
le plus souvent en estant surpris
c'estoit moy qui paroissoit le plus
honteux, et je retirois mes yeux de
dessus elle jusques à tant qu'elle
eust destourne les siens. Ha ! Beaux
yeux, que sçay-je si vous faisiez
cecy par une vraye hardiesse ou par
innocence : mais en effect que pouvoit
penser mon ame quand elle
vous treuvoit si asseurez à faire
des meurtres en une telle jeunesse ?
Toutefois il falloit souffrir avec
patience, et c'estoit une chose bien
plus cruelle, lors que Basilee me
tournoit le dos où qu'elle se mettoit
à genoux et lisoit en son livre.
Je luy disois souvent en moy-mesme
qu'elle rendoit ses prieres
trop longues, qu'il falloit donner
une partie de son temps à ouyr
celles que je luy faisois, et que les dieux ne l'exauceroient point si
elle n'exauçoit les autres. La coustume
que j'avois prise d'aller si
souvent à ce temple et de m'y
mettre tousjours en mesme lieu,
faisoit que mes amys me venoient
chercher là. Ceux qui passoient
de ma connoissance ou de là leur
s'y arrestoient aussi, tellement qu'il y
avoit tousjours de beaux entretiens,
pource que c'estoient toutes
personnes de fort bon esprit.
Basilee estoit cause de nos agreables
conferences et neantmoins il
n'y avoit que moy qui le sceust.
Enfin le ciel me voulant favoriser
d'avantage, permit que Valere
fist connoissance avec Basilee chez
une de ses cousines apellee Amelite
où elle alloit quelquefois. Je le
priay d'interroger cette Amelite
sur beaucoup de choses, et voyez
quelles sont les fantaisies des amans ;
j'avois si peur qu'il n'en
oubliast quelqu'une, que je luy fis
un petit memoire de tout ce qu'il
avoit à sçavoir. Je voulois qu'il
s'enquist entre autres choses, si
Basilee m'avoit remarqué, et si elle
avoit trouvé des vers que j'avois
depuis peu jettez sur sa fenestre.
J'eus une fort bonne responce de
cela, et de beaucoup d'autres particularitez,
si bien que je m'enflammay de plus en
plus à la poursuitte,
et conjuray Valere de descouvrir
à quel jour Basilee iroit
voir sa cousine, afin que nous y
allassions ensemble, et que je l'y
pûsse accoster. à tout le moins,
disois-je, si l'on ne peut me faire
parler à elle que l'on fasse en sorte
que j'aye droict de la salüer toutes
les fois que je la rencontreray, car
ce m'est une chose insuportable
de voir que je suis contrainct le
plus souvent de passer pardevant
celle que j'honore le plus au monde,
sans que je luy puisse donner
aucun tesmoignage des submissions
que je luy fay seulement dans
la pensee. Que tous les amans
qui n'ont point d'accez aupres de
celles qu'ils ayment considerent
cecy, et ils m'avoüront qu'ils se
trouvent en mesme peine que moi,
et que quiconque sçaura les divers
sentimens que j'avois en mon amour,
ne pourra rien ignorer de
tout ce que nous fait faire cette
passion. Il y à sujet de s'estonner
quand l'on sçait les estranges commissions
qu'avoit Valere, et de
quelle sorte je les luy donnois.
Pource qu' Amelite cousine de
Basilee estoit une coureuse que
l'on ne trouvoit guere à la maison,
je luy disois qu'il taschast de
la voir dans les champs ou dans le
bourg, mais il ne la rencontroit
pas en quinze jours une fois, et
neantmoins quand il partoit le
matin je luy en chargeois de luy
dire cecy où cela comme s'il eust
dû la trouver infailliblement, et
le soir j'allois tousjours au devant
de luy pour aprendre ce qu'il avoit
avançé en mon affaire : de sorte
que je le persecutois (s'il faut dire
ainsi) par mes importunitez. Une
fois il me raporta de tres bonnes
nouvelles, car il me vint dire qu'Amelite
l'avoit averty que Basilee
seroit le lendemain chez elle. Nous
ne faillismes pas à l'assignation, et
je vous asseure qu'il falut que je
prisse des chaisnes plus fortes
que celles de ma premiere servitude, Basilee me charmant par son
esprit aussi bien que par sa beauté.
Valere et Amelite me voulant favoriser
tout outre se separerent de
moy, et me laisserent l'occasion
de declarer mes peines à celle
qui en estoit l'origine. Un
capitaine qui auroit une bataille
à donner contre des ennemis
tres-redoutables, n'auroit
pas plus d'inquietudes que
j'avois alors, et ne sçachant par
quel bout commencer, je changeois
de propos à toute heure.
En fin parlant à Basilee de tous les
vers quelle avoit trouvez, je luy
declaray qu'ils n'estoient que
pour elle, et que si j'avois recherché
toutes les occasions de la voir
en beaucoup de lieux, c'estoit pour
luy donner des preuves de mon
affection. Elle me respondit que
je n'avois commencé cette galanterie,
et que je ne la poursuivois
que pour me donner du passe
temps à l'exemple des autres jeunes
bergers. Je luy repliquay là dessus
tout ce qu'il me fut possible
d'inventer pour luy persuader que
je l'aymois, et neantmoins elle ne
me confessa jamais qu'elle en crust
quelque chose. Aussi faut-il
avoüer que bien que ma cause fust
bonne, je n'avois de gueres fortes
raisons. Mon esprit n'estoit pas
assez libre pour s'imaginer de belles
paroles, et j'avois assez de peine
à me garder de m'esvanoüir, à
cause du battement de coeur qui
me tenoit. J'estois si fort saisi, et
si remply d'aprehension que tout
le corps me trembloit, et je croy
que je fusse tombé si je n'eusse esté
assis. Il me semble sans me flatter,
que Basilee n'avoit pas plus d'asseurance,
car elle rougissoit, et
baissoit les yeux en terre sans me
regarder. Je croy aussi que jamais
aucun berger ne luy avoit parlé d'amour,
mais pour moy qui ne faisois
pas là mon aprentissage, c'estoit
une chose estrange de me
voir si troublé. Toutes les fois
que je me ressouviens en quelle
action nous estions, j'ay des emotions
estranges, et je croy que
ceux qui nous voyoient en cét
estat, en avoyent autant de pitié
que de plaisir. Je ne vous raporte
point nos discours mot pour
mot, car mon estonnement
m'empescha de les remarquer.
Qu'il vous suffise que je ne gaignay
rien pour ce coup, et qu'ayant
veu Basilee huict jours apres au
mesme lieu, j'eus seulement ce
plaisir de voir qu'elle me faisoit
fort bon visage. Trouvant mesmes
des cartes sur la cheminee, son
humeur fut si libre qu'elle me demanda
si je voulois joüer une
discretion au picquet. Comme
j'eus perdu elle me donna quelques
petits traicts de gausserie, et
me dit entre autres choses que j'estois
bien aysé à vaincre. Il n'y a
que de la gloire a estre vaincu par
vous, lay respondis-je, et neantmoins
je trouverois bon que
vous ne fussiez pas si insolente en
vostre victoire que de vous mocquer,
car si je puis un jour avoir
ma revanche je ne vous espargneray
pas. Là dessus ayant pris beaucoup
de hardiesse, je taschay de la
baiser en me joüant, mais elle appella
Amelite et luy dit, faites arrester
Philiris, je vous en prie, voyez comme il me traicte sans
aucun respect. Pourquoy vous
faschez vous, luy dis-je, comment
voulez-vous que je sois sage, puisque
j'ay perdu ma discretion ? Ce
traict fut trouvé si gentil que les
bergeres en rirent long-temps, et
cependant je trouvay l'occasion
de prendre le baiser que l'on m'avoit
voulu refuser. Le lendemain
je portay des gands d'Espagne à
Amelite, pour les donner à Basilee.
J'avois fouré un petit billet
dans l'un des doigts où ces paroles
estoient escrites.
  
  
  
  
  
  
  
  
je sçeus apres de bonne part
que mon present avoit esté agreable
à Basilee, et mesme elle m'en
remercia avec assez de courtoisie,
toutesfois mes plainctes amoureuses
estoient suivies de petits refus,
et cette bergere ne se sentoit
pas assez hardie pour me confesser
que mes services estoient dignes
de recompense. Outre cela, elle
estoit si peu soigneuse de me complaire,
quelle disoit tout ce qui
luy venoit à la bouche, en quoy je
pouvois remarquer qu'encore que
son esprit fust tout plein de gentillesse,
il ne faloit pas qu'elle laissast
de tesmoigner son bas aage en
beaucoup de rencontres, et d'avoir
quelques restes de l'enfance.
Ce m'estoit neantmoins une chose
bien sensible de voir le plus souvent
que tandis que je souspirois
d'un costé en la regardant, elle s'en
alloit d'un autre caresser un petit
chien, ou quelque mouton qu'elle
appelloit son mignon et son
serviteur. Je pense qu'Amelite
eut pitié de moy, et qu'elle ne se
put garder de prier sa cousine de
me traicter d'une autre sorte, car
dans peu de temps je vy que Basilee
s'accoustuma à prendre du plaisir
à ma recherche, et vint à m'aymer
jusqu'à estre jalouse, de sorte
que l'ayant priée de me donner
son portraict, pource que celuy
que j'avois faict faire ne luy ressembloit
plus si bien à mon avis,
elle me le refusa naïvement,
me disant qu'elle craignoit que je
n'en fusse plus amoureux que de
son vray visage, et que je ne me
contentasse de le regarder et de
parler à luy chez moy, au lieu de
me mettre en devoir de l'aller entretenir
elle mesme. Que si les
peintures luy donnoient du soupçon,
vous pouvez penser que les
personnes vivantes luy estoient
bien plus suspectes. Elle ne desiroit
pas que je hantasse aucune fille,
et craignant mesme que sa cousine
ne m'atirast à elle, elle ne voulut
plus que je la visse en sa maison.
Je ne trouvay depuis que fort
difficilement les occasions de l'entretenir,
mais à la premiere veuë
je ne luy celay point ce que je pensois.
Chere Basilee, luy dis je,
vous ne vous devriez non plus
deffier de moy que de vostre propre
coeur. J'ayme mieux penser
à vous seulement que de voir la
plus belle bergere du monde ; j'ayme
mieux vous voir que d'en baiser une autre ; un de vos baisers
m'est plus que si une autre m'accordoit
l'entiere jouïssance ; que
si je suis jamais si heureux que de
joüir de vous, je ne croiray point
qu'il y ayt de fortune esgale à la
mienne. Les caresses que vous
avez quelquefois faictes à Amelite,
respondit Basilee, vos petits
sousris reciproques, et tant de
propos dicts en l'oreille, m'ont
fait juger qu'il n'estoit pas impossible
que vous n'eussiez basty une
nouvelle affection des ruines de la
premiere. Ha ! Basilee, m'escriay-je,
me persecuterez vous tousjours
de la sorte ? Employez moy aux
plus dangereuses occasions. Trouvez
les plus subtiles inventions du
monde pour esprouver si je vous
ayme, et afin que je m'enchaisne
moy-mesme de plus en plus dans
la belle prison où je suis, je m'en
vay vous donner un conseil estrange.
Cherchez ce qu'il y à de plus
fort dans la magie pour lier les
affections, et vous en servez envers
moy. Faictes moy prendre
un philtre aussi puissant que vous
en pourriez donner à un ennemy
dont vous voudriez vaincre le
courage. Basilee fit son profit de
cét advertissement, et me voulant
prendre au mot elle alla treuver une
vieille sorciere qui luy promit un
brevage amoureux, mais elle ne
fut pas secrette à cette amante, et
s'en alla descouvrir ses desseins à
son pere, qui n'estant pas d'avis
qu'il y eust de l'affection entre sa fille
et moy, à cause que je n'estois pas
assez riche pour elle, se delibera de
la tromper. Il donna beaucoup
d'argent à la sorciere, afin qu'elle
fist deux compositions, l'une pour
l'amour et l'autre pour la haine.
Celle de la hayne fut donnee à Basilee,
et il prit celle de l'amour,
puis estant sorty du logis il me
donna le temps d'aller voir sa fille,
pource que j'espiois toutes les
heures qu'il estoit dehors : mais en
mesme temps il revint, et amena
quant et soy un berger nommé
Lycaste qu'il eust bien voulu faire
espouser à Basilee à cause de ses
grandes richesses. Encore que ce
fust la premiere fois qu'il m'eust
trouvé chez luy, il ne me fit point
mauvais visage et me pria de gouster
aussi bien que Lycaste, de laquelle
familiarité, je fus extremement
aise. Il nous fit boire d'un
vin fort excellent, et à la seconde
fois qu'il en fit verser à Lycaste, il
trouva moyen d'y mesler son
philtre. Basilee qui ne perdoit
point de temps prit aussi mon
verre en secret, et y mit son breuvage
de hayne. Ainsi nous avallasmes
chacun la boisson qui avoit
esté mal partagée. Pour moy je
fus plus de trois heures que je ne
senty aucun changement en mon
corps ny en mon esprit, mais pour
Lycaste s'en estant retourné à sa
maison un peu apres, il devint si
malade que l'on ne sçavoit quel
remede luy ordonner. Il descouvrit
librement à son pere et à sa
mere que la cause de cét accident
venoit, d'avoir gousté chez Nerian
pere de Basilee, tellement qu'ils le
firent apeller en justice comme
un empoisonneur. Basilee s'imaginant
qu'il faloit que toute la
faute vinst d'elle, s'en alla declarer
que s'il y avoit quelqu'un qui
eust mis quelque chose dans le vin c'estoit elle seule, et voulant descharger
son pere, elle protesta
qu'il n'estoit point coulpable.
Pour moy ayant apris la peine où
ils estoient, je les en voulus delivrer,
et quoy que je sentisse en
moy quelque nouveau refroidissement
pour Basilee, je ne laissay
pas de desirer de mourir pour
elle, car cette diminution d'amour
ne me venoit que par boutade, et
la raison qui presidoit en mon
esprit me disoit assez qu'il faloit
que je gardasse ma fidelité. Nerjan
estoit accusé d'avoir donné
du poison à boire à Lycaste, ce
qu'il ne pouvoit nier, mais Basilee
juroit qu'il le luy avoit donné innocemment,
et que c'estoit elle
qui avoit fait la mixtion, et moy
je vins declarer aussi tost aux juges,
que c'estoit à ma suscitation
qu'elle avoit preparé le breuvage
et que je devois porter la peine
des autres. Cette affaire estoit si
embroüillee, que l'on ne sçavoit
si nous estions coulpables ou innocens,
mais le mal de Lycaste
estant bien tost passé l'on nous
renvoya absous, sans nous contraindre
de dire pourquoy nous
avions apresté un breuvage si dangereux.
Lycaste estant revenu en
santé la science de nostre sorciere
opera de telle sorte en luy, qu'il
devint passionnement amoureux
de Basilee, et la demanda en mariage
à son pere qu'il avoit depuis
peu fait apeller en justice. Nerjan
voyant son dessein accomply traita
joyeusement avecque luy de cette
affaire au grand regret de Basilee,
qui voyoit que sa magie avoit
tres mal opere, car encore que je
ne cessasse point de l'aymer, si est
ce que je ne songeois pas à elle si
souvent qu'auparavant, et je ne
cherchois plus les moyens de la
voir avec tant de soin. Toutefois
mon inclination naturelle fut enfin
plus forte que le charme, et
deux ou trois de mes lettres luy asseurerent
que je desirois vivre et
mourir en la servant. D'un autre
costé le breuvage que Lycaste avoit
pris, n'ayant de l'effect que pour
quinze jours, il retourna à sa premiere
humeur, qui ne le portoit
point au mariage dont il avoit
parlé, de sorte qu'a la premiere
fois qu'il vid Nerian il ne luy en parla
plus que fort froidement. Nerian
jura qu'il n'en seroit jamais
rien, tant il eut de despit de se voir
mesprisé, et le mesme jour par
permission divine, il arriva que
nostre sorciere fut mise en prison.
Entre autres mauvaises actions
elle declara aux juges qu'elle avoit
vendu des breuvages à Basilee et à
son pere. Nerjan voyant que le
scandale de sa maison estoit evident
le voulut reparer, et m'ayant
trouvé me parla de me donner
Basilee pour femme ; j'acceptay
cette offre avecque plaisir, et mes
parens furent fort ayses de voir
qu'il y avoit de l'avancement pour
moy en cela. Pour Basilee m'ayant
tousjours aymé avec une passion
extreme, elle eut une satisfaction
entiere, et se repentit de la faute
qu'elle avoit faicte de se fier aux
breuvages d'une enchanteresse qui
ostoit la vie aux uns, et aux autres
la raison. Elle a crû depuis qu'il ne
faut point d'autres charmes que
ceux de sa beauté et de sa vertu, pour me rendre amoureux d'elle,
quand ceux de son affection mutuelle
n'y seroient point, tellement
que nos nopces ont esté reputees
les plus heureuses qui ayent jamais
este faictes en nostre païs.
Neantmoins ayant eu la curiosité
de demander à un devin s'il manquoit
encore quelque chose à ma
felicité, il me respondit qu'ouy,
et que je ne serois jamais parfaictement
heureux que je n'eusse
veu l'aymable berger qui meine
paistre ses troupeaux, tantost sur
la rive de Seine, et tantost sur celle
de Morin. Quelque temps apres
il y eut un courrier qui venoit de
ce pays-cy, lequel m'aprit que ce
berger s'appelloit Lysis, et que je
profiterois beaucoup en sa conversation.
Il me sembla que je
n'aurois point de repos tant que
je mepriserois les avertissements
celestes, si bien qu'ayant declaré
mes desseins à Basilee je pris vistement
congé d'elle afin de la venir
revoir plustost. Elle a tant jetté de
larmes à mon depart que des poëtes
fantasques trouveroient qu'il y
en avoit assez pour me mener en
basteau jusqu'icy. Toutesfois je
suis venu à pied, et j'ay tant faict
que j'ay trouvé l'incomparable berger
de qui depend mon bon-heur.
C'est vous ô Lysis dont mon devin
m'a parlé, et la douceur de vostre
conversation repousse l'amertume
que me donne l'absence de
ma chere femme. Maintenant que
je suis avec vous, je croy avoir
trouvé le souverain bien que tant
d'autres cherchent, et je m'atten
de remporter en mon païs une
science solide, dont je seray remply
apres que j'auray ouy vos leçons.
Philiris ayant finy sont histoire
de cette sorte, Lysis prit aussi
tost la parole, et luy dit, gentil
berger, plaise aux dieux que tu
reçoives avec moy le contentement
que tu esperes. Une chose
me fasche seulement, c'est qu'estant
marié comme tu es, et ayant
toute puissance de mener ta femme
où bon te semble, tu as eu grand
tort de ne la point amener icy. J'ay
la mesme plaincte à faire contre
Fontenay. Cette seconde histoire
m'y a faict songer. Vous deviez
tous deux amener vos cheres moitiez,
vous n'eussiez point pleuré
pour leur absence. Il n'y eut rien
eu de retranché en vos contentemens ;
vous n'eussiez pas esté en
solitude et en viduité comme vous
estes ; vous eussiez eu des bergeres
à entretenir et à caresser aussi bien
que les autres, au lieu que vous
n'oseriez vous adresser honnestement
à aucune de celles
de nostre contree. Outre cela
vous nous eussiez apporté
beaucoup de contentement nous
faisant voir Theodore et Basilee
dont les perfections eussent rendu
nostre compagnie plus illustre.
Pour ma chere Theodore,
respondit Fontenay, vous pouvez
croire que je l'eusse amenée n'estoit
que je la trouvay un peu mal
disposee quand je party. Et pour
ma Basilee, dit Philiris, je l'ay laissee
en nostre païs afin qu'elle tinst
compagnie à son pere qui est desja
fort vieil, et puis j'ay crû qu'ayant
long temps souffert les rigueurs
de l'absence, le plaisir que je recevrois à mon retour seroit
infiny. Au reste je ne manque
point icy de consolation, car l'image
de ma belle bergere, m'est
tousjours presente devant les yeux.
Je ne voy jamais de lys et d'oeillets
que je ne me souvienne de ceux de
son teint. Je ne voy jamais d'estoilles
que je ne pense à ses yeux qui
sont mes deux astres, et si je voy
la lune luire, j'ay un tres grand reconfort,
d'autant qu'à nostre separation
Basilee et moy nous nous
promismes de regarder chacun
cette planette à une mesme heure,
tellement que lors que je la considere
je me resjouy de sçavoir que
ma bergere la considere aussi, et
que je fay une mesme action qu'elle.
Je croy mesme quelquefois que
la belle Diane me veut tant de bien
qu'elle raporte à Basilee l'estat où
elle me void, et qu'elle me pourra
aussi representer l'estat où est Basilee,
comme si sa face estoit un
miroir où par quelque science secrette
l'on pust voir les choses esloignees.
Voyla de tres-beaux entretiens
pour un amant, dit Lysis,
je jure que l'histoire de Philiris
m'a donné autant de plaisir que
l'on en peut recevoir ; il n'y à rien
que de doux et de naïf. Je ne pense
pas mesme que le critique Clarimond
y ayt trouvé quelque chose
à reprendre. Il ne me semble pas
que Philiris ayt plus de raison que
Fontenay, repartit Clarimond.
Il y a une infinité de sottises dans
son histoire. C'est une pure extravagance
que ses volages amours,
et quand je songe aux divers desirs
qu'il à touchant ses portraicts,
je croy que sa fidelité ne luy à pas
rendu le bon sens. Sur tout je n'ay
peu me tenir de rire de sa conclusion,
lorsqu'il a parlé de l'abondance
des larmes de Basilee, car il a
fait connoistre qu'apres la douceur
de ses discours estudiez, il faloit
tousjours qu'il tombast au
dernier degré de sa follie. Bien
qu'il ayt cedé aux poëtes fantasques
le droict qu'il avoit en cette
pensee de larmes et de riviere, je
ne doute point qu'il ne soit bien
ayse de la garder pour soy, et qu'il
ne la vueille approuver toutes les
fois que l'on la luy attribuera.
Au reste luy et Fontenay sont tous
deux aussi jaloux que le fut autrefois
Basilee. S'ils ne nous ont
point icy amené leurs femmes
c'est de peur qu'ils ont eu qu'elles
ne fussent pas a eux seuls, ayans
ouy dire qu'il y en a qui se marient
pour eux et pour leurs amys. Tu
te trompes, reprit Lysis, ils sçavent
bien que chacun a icy sa bergere,
et que c'est en cette contree
que la fidelité a estably son regne.
Tu nous scandalises tous par
la franchise de ton langage. S'il y a
quelque poinct de leur discours
qui nous puisse fascher, c'est une
chose dont je ne m'estois pas avise
encore, mais la faute n'en est qu'au
destin, et non pas à eux. Vous sçavez
tous que dans les romans, les
histoires amoureuses qui se racontent,
ne sont jamais finies ; elles
ne trouvent leur accomplissement
qu'au bout du livre ; cependant
voila Fontenay et Philiris
qui sont desja mariez, et qui par
consequent n'ont plus de belles
avantures à accomplir, au lieu que
leur mariage ne se devoit faire qu'avec le mien, suivant le stile
ordinaire. Il faut qu'il y ayt de la
diversité au monde pour le rendre
agreable, dit Philiris, si vous avez
ouy l'histoire de deux hommes mariez,
vous entendrez possible bien
tost celle de deux garçons à marier.
C'est ce qui me console, dit Lysis,
et c'est assez parlé sur ce sujet.
Il n'y à plus rien qui me mette en
peine sinon que je considere maintenant
que Fontenay n'a pas quité
son nom qui est un nom de seigneurie,
plus propre à un soldat
qu'à un berger. Toutefois pourceque
 le mot vient de celuy de fontaine,
qui est une chose champestre
et pastorale, l'on veut bien
qu'il n'y ayt rien de changé. Quand
à Philiris j'ay seulement un doute
touchant sa condition. Il parle de
son pere, de son beau pere, et de
luy mesme, comme de bergers ;
c'est ce que je ne sçavois pas qu'il
y eust des bergers illustres en Bourgongne.
Vous devez croire qu'il
y en a grande quantité, reprit Philiris,
et ce ne sont point des personnes
rustiques, mais des gens
d'honneur qui ont renoncé aux
pompes de la cour. Cela me resjouyt
fort, dit Lysis, j'espere de
voir un jour un merveilleux progrez
de la vie pastoralle. Si je ne
me pouvois accommoder icy j'yrois
en vostre païs auquel je n'avois
point encore songé.
Comme Lysis parloit ainsi à
Philiris il vint un laquais d'Hircan
qui dit que son maistre attendoit
la compagnie à disner chez luy.
Ils se leverent donc tous, et prirent
le chemin de son chasteau.
Clarimond qui parloit tout bas à
Fontenay, aprit de luy en allant,
qui estoient les nouveaux bergers
qu'il avoit veus dés le soir
precedent. Quand ils furent
chez Hircan Polidor, Meliante et
Lucide qui s'appelloit alors Amarille
vinrent salüer cette bande, et
le magicien leur demanda à quoy
ils s'estoient tant amusez. Nous
sommes tombez de discours en
discours sur un temple que Lysis
vouloit bastir à Charite, respondit
Clarimond. J'apren au berger
Lysis, dit Hircan, qu'outre le
temple qu'il a dressé à sa maistresse
dedans son ame, s'il luy en faut
un materiel, elle en a un des plus
somptueux que l'on se puisse imaginer.
Toute la terre luy sert d'autel ;
l'eau sert à laver ses victimes ;
l'air est remply des prieres et des
soupirs de ses adorateurs ; le feu
elementaire sert à ses sacrifices,
le ciel est la voute du bastiment,
et les planettes sont les lampes,
qui y pendent. Je ne te veux point
contrarier en une si noble imagination,
repartit Lysis, je ne songeray
plus desormais à bastir de
petits temples à Charite : mais
il faut que tu sçaches que nous
avons tantost bien parlé d'autre
chose. Nous avons esté en grande
contestation, touchant les personnes
metamorphosees et les divinitez
champestres, ausquelles il
y en a beaucoup qui ne peuvent
croire. Je les gueriray de leur erreur,
dit Hircan : fay m'en souvenir.
Ce propos estant finy, Fontenay
raconta en bref à son cousin
la metamorphose de Parthenice,
et puis chacun se mit à table sans
oublier le berger Carmelin que l'on fit parler malgré qu'il en eust,
pour payer son escot par ses
beaux discours, mais Lysis
qui ne pouvoit parler que de
Charite remit la compagnie
sur ce sujet, et demanda à Philiris
s'il n'avoit jamais veu cette
bergere. La demande estoit assez
impertinente, pource que Philiris
estoit arrivé de nouveau en
Brie, et neantmoins pour voir ce
que diroit Lysis, il luy respondit,
qu'il avoit veu en passant cette
belle sur la porte d'Oronte. Cela
me resjouyt fort, dit Lysis, car il y
à aparence qu'elle n'est donc plus
malade. Si elle l'estoit encore, il
faudroit que je fisse difficulté de
sortir ; je devrois garder la chambre
aussi bien comme elle pour
luy estre conforme. Que si j'ay
sorty pendant sa maladie, j'ay fait
une faute dont je me repen. Mais
à propos, berger Philiris, il est
donc possible que tu l'as veüe, et
tu ne nous racontes point l'estonnement
estrange que tu as receu.
Ne t'a elle pas fait cligner les yeux
de peur d'estre esblouy de son grand
esclat ? Ne t'a t'elle pas fait oublier
tout au moins pour un
quart d'heure la beauté de ta Basilee ?
Mais sans feintise, dy moy,
avois tu lavé tes yeux le matin
pour les purifier, et leur oster la
soüilleure que leur avoient donné
les objets prophanes, afin de
les rendre dignes de contempler
cet incomparable visage ? Bien
que Clarimond soit en colere
contre mes larmes, dit Philiris, je
ne lairray pas de vous en parler, et
de vous asseurer que ce n'est que
par elles que je purifie mes yeux,
lors que je suis absent de Basilee.
Ne doutez point que je n'aye veu
vostre Charite, et qu'elle ne m'ayt
causé l'admiration que l'on reçoit
de voir les choses nompareilles.
Que je voye tes yeux, dit Lysis en
le regardant, tu ne mens point,
gentil berger, tu l'as veüe cette
belle bergere. Je remarque dans
tes prunelles de certains petits
feux qui viennent des siens, et je
croy qu'elle y à laissé aussi quelques
traicts de son image. Il y en
auroit bien plus si elle n'avoit
point le visage bandé, ce qui te
doit avoir empesché de le voir entierement.
Philiris ne dit rien là
dessus, car il ne sçavoit que respondre
à cette particularité. Lysis
crût qu'il avoüoit que Charite
estoit encore bandee, tellement
qu'il fut fort aise de l'estre
aussi, car il n'avoit pas encore osté
son mouchoir de dessus son oeil
gauche, et son opinion estoit qu'il
luy aportoit plus d'ornement que
d'incommodité.
Apres que le magicien
et ses hostes eurent
disné ils s'en allerent
en un petit
boccage proche du chasteau, où
Oronte, Floride, Leonor, Angelique,
Anselme et Montenor se
trouverent, ayant esté avertis que
l'assemblee des bergers s'y devoit
faire. D'abord Angelique apprit à
Lysis que sa maistresse se portoit
fort bien, dequoy il fut si ayse
qu'il ne la pouvoit remercier assez
dignement à son gré pour luy
avoir aporté de si bonnes nouvelles.
Afin de l'obliger encore d'avantage
elle envoya querir Charite
qui par sa venuë le mit tout
hors de soy-mesme. Comme il
vid quelle n'avoit plus le visage
bandé, il osta vistement le mouchoir
dont il s'estoit caché l'un
des yeux, et s'escria je ne suis plus
malade, puisque Charite est en
santé. Il faut que je sois tousjours
conforme à elle. Je sentois bien
que l'oeil ne me faisoit plus de
mal, dés auparavant qu'elle
vinst.
Cette boutade estant cessee il
s'en alla la prier de s'asseoir sur
l'herbe, comme firent tous ceux
qui estoient là, et alors Hircan parla
ainsi. Chevaliers et dames, et
vous bergers et bergeres, puisque
nous nous trouvons icy avec tant
de bon-heur, il nous faut bien
employer le temps. Je suis d'avis
que ceux qui ont eu des avantures
remarquables en leur vie, racontent
leur histoire aux autres. Il y
aura en celà autant de profit que
de plaisir. Chacun trouva son
conseil tres-bon, et bien que Fontenay
et Philiris eussent des le matin
raconté leurs histoires, ils ne
laisserent pas d'en recommencer
le recit pour ceux qui ne l'avoient
pas encore ouy. Ils ne dirent rien
que de tres-agreable, soit qu'il y
eust du mensonge ou de la verité.
Fontenay orna son discours de
plusieurs belles pensees nouvelles,
comme quand il vint à parler de
la visite de Theodore, il representa
fort naivement le transport
qu'il eut. Il disoit qu'il s'estoit mis
entre son miroir et elle, et qu'il
taschoit de voir Theodore de l'un
des yeux et sa figure de l'autre, ne
sçachant plus ce qu'il devoit aymer.
à la fin de son histoire Lysis
proposa encore le regret que l'on
devoit avoir de ce que Theodore
n'avoit point esté habillee en garçon
pour rendre leurs avantures
plus remarquables : mais pourceque
 tant plus il y a de monde en
un lieu, tant plus l'on y trouve de
differens avis, il y eut assez de
personnes qui luy contredirent.
Anselme fut celuy qui rencontra
le mieux, car il luy dit, si vous
estes fasché que Theodore n'ayt
esté deguisee, il n'eust pas fallu que
c'eust esté en la mesme sorte qu'Iphis
qui avoit pris seulement les habits d'homme de peur d'estre
ravie ; il eust fallu que c'eust esté
pour l'amour qu'elle eust porté à
soy-mesme, afin que son histoire
fust plus parfaicte et plus conforme
à celle de Fontenay, y ayant
une rencontre d'avantures, comme
l'on void dans les romans :
mais c'est à sçavoir si une femme
qui s'aymeroit soy-mesme, seroit
contraincte par sa passion de s'habiller
en garçon, et de renoncer à
son sexe ; il faut croire qu'elle ne
le feroit jamais, car le principal
lieu de la beauté est sur le visage des
femmes, et ce sera bien plustost
en elles mesmes qu'elles l'admireront,
que sur le visage des hommes.
Ce n'est pas comme Fontenay
qui estoit contrainct de chercher
dans le deguisement ce qu'il n'avoit
point eu par la nature. Lysis
voulut repartir icy, mais les dames
firent cesser ce discours qui
entroit sur une matiere trop subtile
et trop amoureuse. Ce fut
alors que Philiris commença de
parler, ravissant tout le monde
par la naïveté de ses conceptions.
Polidor et Meliante furent priez
de donner un semblable divertissement
à la compagnie, et Hircan
leur dit. Je scay bien que vos
ennuis sont si grands, que vous
n'auriez pas le courage de vous
mesmes, de nous raconter maintenant
vostre histoire : mais je
veux faire paroistre icy la puissance
de mon art, et je donne à vostre
langue la liberté de declarer
vos travaux passez. Parlez
sans crainte l'un apres l'autre.
Des qu'Hircan leur eut dit cecy,
ils quitterent tous deux leurs contenances
extravagantes, et prirent
une façon plus douce, comme
si veritablement quelque
charme eust operé en eux, et Polidor
voyant que Meliante luy cedoit
l'honneur de parler le premier,
commença ainsi son histoire.
La plus belle ville du royaume
de Perse à esté le lieu de ma naissance,
et l'on ne se doit point estonner
si je parle si bien françois, car
mon pere qui s'apelloit Cleon
estoit de ce pais cy, et avoit esté
pris avec un sien cousin nommé
Euthydeme par des corsaires qui
les avoient vendus à leur roy aupres
duquel ils s'estoient avancez.
Ayant apris de mon pere le langage
et les coustumes de la France et
plusieurs autres gentillesses aussi,
j'estois pour parvenir un jour grandement
aupres de nostre maistre
mais ô malheur ! Je devins amoureux
de Rhodogine qui est si cruelle
qu'elle se rend digne d'estre la
reyne des enfers. Il est vray qu'il
y a tant de lys et de roses sur son
teint que l'on ne s'en fournit point
autre part pour orner les portiques
de tous les temples ; il est
certain aussi que son corps est composé
de tant de perles, de diamans
et de filets d'or, qu'il ne tombe
rien d'elle qui ne soit capable d'enrichir
un avaritieux le plus insatiable
du monde : mais à qui est il
permis de joüir de tous ces tresors ?
Ses prisons sont plus fortes
que celles de nostre roy ; ses attraits
sont si puissans, qu'elle fait
tout venir à elle, et que par leurs
fermes agraffes, si un carrosse estoit
enbourbé, elle le retireroit tout d'un coup hors de la crotte.
Ses yeux ont un feu si ardent,
qu'un jour regardant au travers
de ses vitres, tout le plomb se
fondit, et les losanges tomberent
à terre. De là elle jetta ses rayons
sur une gouttiere qui estoit à l'oposite,
et le plomb s'estant fondu
aussi, tomba sur un gentilhomme
qui passoit et luy entra dans
la teste, en quoy si elle luy aporta
du profit, ce fut qu'au lieu qu'auparavant
il avoit la cervelle legere,
il l'eut depuis fort pesante.
Voyla les qualitez estranges que
possede Rhodogine, lesquelles elle
pourroit à la verité tourner en
bien, mais elle en abuse incessamment,
et quand j'ay voulu l'aller
voir, il a falu me tenir tousjours
prest à fuyr de peur d'estre enprisonné,
et me frotter auparavant
de blanc d'oeuf et d'eau de guy mauve,
craignant d'estre bruslé par elle.
Quand je luy eus declaré l'amour
qu'elle avoit faict naistre en
mon coeur, elle ne s'en fit que rire,
et m'asseura qu'elle n'auroit jamais
pitié de moy qu'à de certaines
conditions qu'elle me vouloit
ordonner. Premierement,
ayant ouy dire qu'un certain courtisan
nommé Osthanes, avoit une
bague qui le rendoit invisible, elle
me dit qu'il faloit que je la luy
aportasse. Je trouvay cela fort difficile,
car quel moyen de prendre
ce que porte un homme que l'on
ne void point ? On disoit qu'Osthanes
avoit le plaisir d'aller aux
estuves des femmes pour y contempler
les belles dames toutes
nuës, et en joüyr quelquefois
sans estre apperceu de personne.
Il se trouvoit au cabinet du roy
lors que les choses les plus importantes
de l'estat estoient sur le bureau ;
il desroboit d'un costé et
d'autre tout ce qui estoit necessaire
pour son entretenement sans
estre puny de ses larcins, pourceque
 l'on ne le pouvoit jamais prendre
sur le fait, et que quand on eut
voulu le mettre en prison il fust
disparu comme un esprit. Neantmoins
je m'avisay de m'habiller en
marchand forain, et de louer une
petite boutique pres de sa maison,
ayant beaucoup d'esperance
de luy oster ce que je desirois. J'avois
un coffre où j'avois mis des
cousteaux amanchez de dents de
remore, un evantail de plumes de
phoenix et quelques autres bagatelles :
mais j'avois accommodé
allentour de subtils filets où la main
se treuvoit prise des que l'on y
pensoit toucher. Je croyois qu'Ostanés
pourroit estre là atrapé, et
qu'il faudroit qu'il me donnast
son anneau s'il vouloit que je le
rendisse libre. L'ayant donc esté
avertir que j'avois de fort belle
marchandise, il me dit qu'il estoit
malade, et qu'il ne la pouvoit aller
voir de deux jours, mais c'estoit
afin que je ne le soupçonnasse
point du larcin qu'il avoit envie
de faire. Je me doutois bien de
son intention, tellement que j'avois
si peur que pour crainte de
moy il ne differast d'entrer dans
ma boutique, que je me tenois
tousjours dehors, encore que l'on
m'eust asseuré qu'il se rendoit invisible
quand il vouloit. Il s'en
vint visiter mon coffre des le jour
mesme, et pource qu' il n'estoit pas seulement besoin qu'il eust sa
bague à son doigt, mais qu'il en
posast encore la pierre sur sa bouche,
s'il vouloit tromper les yeux
de tout le monde, il n'avoit dessein
de mettre du commencement
qu'une main sur ma marchandise :
toutefois se voyant seul, son
avarice luy conseilla de les y mettre
toutes deux. Celle de l'anneau
s'avança la premiere à son grand
malheur, car tout aussi tost elle
fut prise dedans mes filets. Osthanés
ne se pouvant desgager tiroit
le coffre à soy pour l'emporter,
mais il estoit bien enchaisné à la
muraille. Il considera alors que
s'il estoit pris en cet estat l'on le
feroit mourir ignominieusement,
de sorte qu'il eut bien le courage
de prendre un cousteau à sa ceinture
avec sa main qui estoit libre
et de couper le poignet de celle
qui estoit prisonniere. Je le vy bien
enfuyr apres, mais je ne tins conte
de le suivre, et me contentay
d'avoir sa main et son anneau dedans
mon coffre. Je ployay aussi
tost bagage, et m'en allay faire present
à Rhodogine du joyau qu'elle
avoit desiré. Elle me dit que je
n'avois pas encore assez tesmoigné
mon bon esprit, et qu'il faloit
que je la trouvasse en quelque
lieu qu'elle se voulust cacher. Ayant
apres porté l'anneau à sa bouche
elle se rendit invisible, et je commençay
à crier, comment, perfide,
me voulez vous frustrer de la
recompense que vous m'avez
promise ? Je vous ay aporté ce
que vous souhaitiez, et vous ne
me donnez pas ce que je souhaite.
Je n'ay donc rien acquis qui n'ayt
esté à ma ruine. Je me mettray au
desespoir si vous ne vous monstrez.
Je briseray tous les meubles
de vostre maison. Je tueray tout
ce qu'il y a de creatures humaines
et de brutalles, et ne pardonneray
pas mesme aux insectes. Pendant
que je disois cecy, j'entendis rire
Rhodogine, tantost d'un costé et
tantost de l'autre, et j'allois en
vain par tout à bras ouverts, me
tenant tout prest à l'embrasser si
je la rencontrois. Si je voyois un
peu de fumee en quelque lieu, j'y
accourois, la pensant desja tenir,
pource que je m'imaginois que
c'estoit son haleine, mais mes
bras se venoyent joindre à mon
estomach sans que je pusse rien
estraindre. Cela me mit si fort en
colere, que je pris furieusement
une petite fille que Rhodogine
appelloit sa niepce, encore que
plusieurs asseurassent qu'elle estoit
sa mere, et je fis semblant de la
vouloir jetter dans un puis. Rhodogine
vint incontinent à moy,
et son amour luy faisant croire
qu'elle n'avoit pas trop de ses
deux mains pour secourir cét enfant,
elle tira de sa bouche la main
où estoit la bague, et m'osta cette
pauvre petite qui ne cessoit de
crier. J'embrassay aussi tost ma
maistresse, et la contraignis d'avoüer
qu'elle estoit vaincuë, mais
outre cela mon invention me servit
à me faire connoistre que c'estoit
là veritablement sa fille qu'elle
avoit euë de quelque amant
plus heureux que moy, car la peine
qu'elle s'estoit donnee pour la
secourir si promptement sembloit
temoigner une affection maternelle. Je ne parlay point de
cecy pourtant, et ce me fut assez
de la prier de ne m'estre plus rigoureuse,
mais je ne pus rien obtenir
d'elle, sinon qu'en consideration
de ce que je luy avois aporté
l'anneau d'Osthanés elle ne
s'en serviroit point contre moy,
et qu'elle ne seroit jamais invisible
à mes yeux. Elle m'apresta un
autre suplice en recompense, et
m'ayant mené jusqu'à l'entree
d'un desert, elle me dit qu'elle
vouloit que je le traversasse pour
luy aller querir d'une eau qui rendoit
la memoire si bonne à ceux
qui en avoient beu seulement une
fois, qu'ils se souvenoient de tout
ce qu'ils avoient veu en leur vie,
jusqu'à la moindre particularité.
Ma maistresse me donna un vase
pour mettre cette liqueur, et quelques
armes pour me deffendre, si
quelqu'un m'assailloit, et outre
cela neuf pains pour me nourrir.
Vous trouverez, me dit elle, assez
de petites fontaines en vostre chemin
avant que d'estre à cette fontaine
de memoire, qui par sa beauté
se rend fort recognoissable, voyla
pourquoy je ne vous fournis
point d'eau : mais pour du pain il
en faut porter, car vous allez passer
par des lieux où vous ne rencontrerez
personne qui vous en
donne. Si vous estes courageux, il
ne faut que neuf jours pour faire
vostre voyage, et vous vous contenterez
de manger un pain chaque
jour, mais si vous estes poltron,
il vous faudra bien plus de
temps, et vous mourrez de faim,
avant que de revenir. Pour moy
je garde de mon costé neuf flambeaux,
dont j'allumeray un chaque
nuict, et si vous n'estes point
revenu lors qu'ils seront tous
bruslez, je ne songeray plus à vous,
et vous tiendray pour perdu.
Rhodogine m'ayant dit cela, je
pris congé d'elle, et apres avoir
souffert beaucoup d'incommoditez
j'arrivay dans quatre jours à
une riviere que j'avois tousjours
ouy dire qu'il faloit traverser
pour aller à la fontaine de memoire ;
je trouvay sur le bord tout
a propos un arbre desraciné sur lequel
je me mis, et remuant les
pieds et les mains je passay à l'autre
rivage. Je n'y fus pas si tost que
j'aperceus la fontaine qui tomboit
dans un bassin de marbre blanc,
mais voila un furieux dragon qui
paroist en mesme temps, et ouvrant
une gueulle si grande qu'elle
sembloit estre un abysme, s'avance
vers moy pour me devorer.
J'avois une massuë que je luy enfonçay
si avant dans le gosier qu'il
ne luy fut pas possible de fermer
les machoires pour me faire du
mal, tellement que je courus hardiment
à la fontaine où j'emplis
mon vase, et j'attendis apres le
monstre, l'espee en main. Il se lança
contre moy d'une telle fureur
qu'il m'eust jetté à terre si je ne me
fusse tiré à quartier, mais pour l'empescher
de me nuire, je me jettay
sur son dos ou je me tins comme sur
un cheval. Il se mit en l'eau pour
se depestrer de moy, mais je lui donnay
tant de coups sur la queue, que
pensant fuir celui qui le frapoit par
derriere, il traversa la riviere à la nage,
et me mit abord tres heureusement,
car le courant de l'eau avoit emporté mon arbre. Je m'ostay alors
de dessus luy, et me mettant en
mon chemin, je le laissay à demy
mort. J'eus si peur de n'estre pas assez
à temps de retour vers Rhodogine,
que je marchay presque jour et
nuict, et m'alteray tellement qu'un
soir ne trouvant point de fontaine
je fus contrainct de boire la moytié
de l'eau que je luy portois, et c'est
de là que vient que j'ay maintenant
une memoire nompareille. Le
lendemain je pensay remplir mon
vase d'eau commune, mais je craignis
que Rhodogine ne reconnust
ma tromperie, et en fin je ne
l'aportay qu'à moitié plein. Toutefois
elle s'en contenta, et loüa
ma diligence, car mon voyage
n'avoit duré guere plus de huict
jours, et j'avois encore un de mes
pains et elle un de ses flambeaux.
Je croyois alors que j'aurois d'elle
tout ce que j'en devois esperer,
mais dés qu'elle vid que j'avois
une si bonne opinion elle se mocqua
de moy, et me dit que je n'esperasse
point de jouyr d'elle, si je
ne luy aportois un morceau des
membres d'un berger qui estoit
arbre. N'ayant point trouvé de
tels bergers dans la Perse, je me
suis mis sur mer, et suis abordé en
ce pays où j'ay rencontré Hircan
qui m'a conté l'histoire du berger
Lysis, qui depuis peu avoit esté
metamorphosé en un arbre de
son nom. J'ay pris l'habit que je
porte pour converser plus librement
avec cette belle compagnie
que voicy, et ayant trouvé
Lysis dés hier, je m'en suis resjouy
grandement croyant qu'il me
donneroit ce que je cherchois.
Vous estes venu trop tard pour
executer vostre dessein, dit alors
Lysis, vous pouvez voir que je ne
suis plus arbre, et que si vostre
maistresse a affaire de bois, elle s'en
doit fournir dans les forests de la
contree où elle demeure. Si vous
avez de la courtoisie, reprit Polidor,
vous ne laisserez pas de me
donner quelque partie de vostre
corps tout tel qu'il est ; possible
que Rhodogine en sera satisfaicte,
et que vous serez cause qu'elle
m'aymera doresnavant. Vous nous voulez faire acroire, dit
Lysis, que Rhodogine est une cannibale,
une margajate, ou une tygresse,
puisque vous nous dites
qu'elle veut que l'on luy tranche
un homme en morceaux, et que
l'on luy en aporte une piece ; elle
ne vous a parlé que d'un arbre. Ne
nous querellons point, dit Hircan,
je vuideray tantost vostre differend.
Laissons parler Meliante
pour à cette heure, le voila qui
s'apreste à raconter son histoire.
Alors Meliante ayant faict faire
silence, commença ainsi de
parler.
Il faut que vous sçachiez, chere
troupe, que cét euthydeme
dont Polidor vous a parlé, est mon
propre pere. Il m'a nourry aux
moeurs françoises au milieu de la
cour de Perse, et m'a fait aprendre
tant de divers exercices que je
m'imaginois que les plus belles
dames du monde seroient trop
heureuses de m'avoir pour serviteur.
Neantmoins je fus contrainct
de rechercher la belle Panphilie,
au lieu d'en estre recherché,
et encore mes submissions ne me peurent elles acquerir sa faveur,
tant elle estoit desdaigneuse. Ma
seule consolation estoit de voir
qu'il y en avoit de bien plus
grands que moy qu'elle ne traictoit
pas mieux : car le roy
mesme qui s'apelloit Siramnés, estoit
au nombre de ses plus miserables
captifs, pource que la laideur
de son visage le rendoit fort
desagreable. Il ne voulut plus
qu'elle le payast de remises comme
elle avoit accoustumé, et son
dessein estoit de la faire amener
dans sa chambre pour la forcer.
Panphilie en ayant sceu la nouvelle
en fut fort espouvantee, et apres
avoir fait ses plaintes en particulier,
à quelques uns de ses amans,
elle s'en alla enfermer avec
Chrysotemis sa mere dans le chasteau
de Nomasie, que son pere
avoit fait bastir sur le bord de la
mer. Alicante son frere ne tarda
guere à s'y rendre, et Arimaspe,
Nicanore, Hypodame et moy,
qui estions les serviteurs de cette
belle, nous y allasmes pour la deffendre
contre toute sorte d'ennemis.
Nous fusmes aussi tost declarez
rebelles au roy, et Siramnes
envoya deux mille hommes
pour assieger nostre fort, au cas
que nous ne voulussions point
implorer sa mercy. Panphilie fut
alors contrainte de se servir de ses
amans malgré qu'elle en eust,
car son frere ayant mesprisé la
sommation que l'on luy avoit
faite, l'on nous alloit battre en
ruine. Nous estions si mal munis,
que dés le premier assaut que l'on
nous donna, Nicanore n'ayant
plus de balles de plomb, arracha
trois ou quatre dents de sa bouche
dont il chargea son mousquet.
Barzanés lieutenant des
troupes du roy, n'avoit point
encores de canons, mais ne se donnant
pas la patience d'en attendre,
il voulut un jour faire escheller
nostre chasteau. Ses gens y furent
mal traictez, car nous avions
depavé toute nostre cour, et ayant
cassé le grez nous l'avions fait rougir
au feu pour le jetter sur nos
ennemis qui montoient à nos
murailles. Cela leur passoit subtilement
entre la chair et la chemise et
leur faisoit un mal insuportable,
ou bien cela leur entroit dans les
yeux et les aveugloit en un instant,
tellement qu'ils furent contraints
de se retirer sans rien faire. Nous
entendismes la nuict une petite
clochette que l'on sonnoit assez
loin. Chacun croyoit que cela se
faisoit sans dessein excepté Alicante
qui nous fit faire silence à tous,
et nous dit qu'il estoit bien trompé,
si ce n'estoit quelque signal
que l'on nous donnoit. Lors que
l'on ne peut faire tenir des lettres
à des personnes assiegees, continuoit
il, leurs amys leur parlent
par d'autres artifices. S'ils se peuvent
mettre en lieu eminent, ils
leur monstrent des flambeaux allumez
par le nombre desquels ils
signifient les lettres l'une apres
l'autre, où bien à faute de cela, ils
ont une clochette de laquelle l'on
sçait combien l'on doit sonner de
coups reiterez pour chaque lettre
qui doit servir aux discours
que l'on veut tenir, et ainsi l'on se
peut parler d'une lieuë loin. J'ay
autrefois apris ce secret, ce qui me vient maintenant bien à propos.
Alicante ayant dit cela ecouta les
divers sons de la clochette, puis il
s'escria, resjouyssons nous, mes
amis, il nous viendra bien tost du
secours. Cyniphe qui fait semblant
de tenir le party du roy, me
promet de le trahir. Je n'ay garde
de manquer à le croire, il m'a toujours
tesmoigné une amitié singuliere. Chacun s'estonna de voir
qu'Alicante entendoit si bien le
langage des cloches, et pource que 
nous n'en avions point, il prit un
chaudron, et estant monté sur une
tour il frapa dedans avec un baston
pour rendre responce à Cyniphe.
Nous n'eusmes aucune replique,
car ainsi que j'ay sçeu depuis, les
sentinelles du camp du roy descouvrirent
le secret, et en avertirent
leur general. Il fit mettre prisonnier
Cyniphe, et luy ayant fait
donner la gesne, l'on sçeut de luy,
qu'il estoit devenu amoureux de
Panphilie, et qu'il avoit dessein de
la sauver pour en jouyr apres à
son plaisir. Cecy estant raporté à
Siramnés il voulut tascher de paroistre
clement, et considerant
que Cyniphe avoit seulement eu
dessein de le trahir et de posseder
celle qu'il destinoit pour soy,
mais qu'il n'en avoit rien executé,
il jugea que ce seroit assez de le punir
par feinte. L'on luy dit que le
roy luy faisoit cette grace de luy
donner le choix du genre de mort
par lequel il desiroit finir. Il voulut
que l'on luy coupast les veines,
et comme l'on luy alloit bander
les yeux, afin luy disoit on,
qu'il ne souffrist pas tant de mal
voyant couler son sang, il dit
qu'il desiroit estre en toute liberté
pour considerer en mourant
un portraict de Panphilie qu'il
avoit fait aporter devant soy. Le
bourreau luy repartit que le roy
ne vouloit pas qu'il regardast d'avantage
sa maistresse, et qu'il luy
avoit commandé de le bander.
Estant en cette extremité, il dit
qu'il faloit donc que l'on luy permist
d'adoucir d'une autre sorte
les douleurs de la mort. Il fit mettre
prés de son nez le parfum qui
luy estoit le plus agreable ; il laissa
fondre dans sa bouche la confiture
qu'il estimoit la meilleure ; il se
fit lire un discours d'amour qui
luy plaisoit fort, et en mesme
temps il commanda a un musicien
de chanter un air qui le ravissoit
pardessus tous les autres, afin de trouver le moyen de mourir
voluptueusement. Il ne sçavoit
auquel songer de tous ces plaisirs,
lors que luy ayant bandé les yeux,
l'on luy pinça bien fort la veine du
bras et du pied avec les ongles
seulement, et l'on laissa tomber
de l'eau en abondance dedans des
bassins aupres de luy. Il croyoit
que ses veines estoient ouvertes,
et que c'estoit son sang qui couloit,
de sorte que son imagination
fut si forte que se laissant affoiblir
peu à peu, il mourut dans une demie
heure. Siramnés en fut fasché
pource qu' il avoit esté autrefois
tout son conseil en faict d'amour,
et il n'y avoit pas un de nous qu'il
n'eust voulu voir en sa place.
Quelques petites pieces de campagne
estans venues le jour mesme
à ceux qui nous assiegeoient,
ils voulurent battre nos murailles, mais pour deffendre les endroits
qui estoient les plus foibles,
nous estendismes dessus nos
paillasses, nos matelats, et quantité
de balots remplis de tous les
haillons que nous avions pû ramasser,
afin que la violence des
coups fust assoupie là dedans, et
que nous fussions tousjours à l'abry
de l'artillerie et des flesches.
Toutefois nous ne pûsmes empescher
que l'on ne fist une bresche
à nostre fort, et que nos
fossez estans comblez, les ennemis
ne vinssent jusqu'à nous.
Alors les quatre amans que nous
estions, nous prismes une genereuse
resolution. Nous jurasmes
que Barzanes n'entreroit jamais
dans Nomasie s'il ne nous passoit
par dessus le ventre ; que puisque
les pierres ne pouvoient plus garder
Panphilie, il faloit que les picques
et les espees la gardassent,
et que les hommes devoient servir
de murailles. Nous nous mismes
donc tout de rang sur la bréche,
nous estans atachez l'un à l'autre
par la ceinture avec des chaisnes,
et ayant aussi ataché aux deux
costez de la muraille rompuë, ceux
qui estoient aux deux bouts.
Ainsi nous nous obligeasmes à
combattre ensemble, quand mesmes
nous en eussions quité le dessein,
et nous nous ostasmes le moyen
de fuyr pour tenir tousjours
le passage bouché aux ennemys.
Ceux qui s'aprocherent de nous
connurent à leur dommage qu'elle
estoit nostre vaillance, et furent
contraints de se retirer. Il n'y avoit
rien à redire sinon que nous ne les
pouvions poursuivre, mais Alicante
qui estoit libre eut l'asseurance
de les repousser avec dix
ou douze soldats. Il alla si loin du
chasteau qu'il trouva la compagnie
de Barzanes qui luy donna
tant de coups qu'il falut qu'il s'apuyast
contre un cypres. Barzanes
luy donna alors un coup de
lance qui le perça de part en part,
et s'alla ficher bien avant dans l'arbre.
Nos soldats voyans leur capitaine
si mal traité, se retirerent
vistement dedans le chasteau où ils
tinrent bon avecque nous à la
bresche, et nous ayderent à repousser
les ennemis qui voyans la nuit
venir se voulurent reposer, et ne
point precipiter une chose qui ne
leur pouvoit faillir. En s'en retournant
ils virent Alicante qui estoit
demeuré cloüé au cyprés, et
comme dans l'agonie de la mort
l'on serre fermement tout ce que
l'on tient, il avoit encore en main
un javelot dont il sembloit qu'il
les menaçast, les attendant de pied
coy. Il y avoit je ne sçay quoy
d'horrible en son visage qui fit si
peur aux soldats de Barzanes
qu'ils le prirent pour un demon,
et se retirerent à la course : mais
leur capitaine leur fit connoistre
la verité et leur donna toute
asseurance. Comme les oyseaux
apres avoir bien consideré un espouvantail
qui est planté au milieu
d'un champ, et est armé de bastons
qui semblent les menasser,
reconnoissans enfin que ce n'est
point un homme, ne se contentent
plus de faire la ronde tout à
l'entour, mais ayans repris leur
hardiesse s'aprochent de luy, se
perchent sur sa teste et y font mesme leur ordure, et mangent le
grain qu'il gardoit ; ainsi les soldats
de Barzanes ayans reconnu
qu'Alicante n'estoit plus rien qu'une
pauvre masse de terre, le choisirent
pour but de leurs flesches,
et luy en tirerent tant qu'ils l'eussent
fait mourir s'il eust esté encore
en vie. Apres ils luy firent mille
indignitez dont nous vismes quelque
chose, et neantmoins nous
ne le pusmes estimer malheureux,
puisqu'il avoit eu le bonheur de
mourir tout droict comme doit
faire un brave capitaine. Il n'y eut
que Chrysotemis et Panphilie qui
le pleurerent, mais encore falut il
qu'elles quitassent leur dueil pour
songer à leur propre conservation.
Nous n'avions pas assez de
gens pour reparer les bresches que
l'on pourroit faire de tous costez
à nos murailles, et quand nous en
eussions eu ils nous eussent esté à
charge, car toutes sortes de munitions
nous manquoient. Nous
avions desja mangé tous nos chiens
et tous nos chevaux : nous estions
tous prests à faire de la boullie du
cuir de nos boucliers, ou du parchemin
des livres que nous avions
trouvez dans un cabinet : tellement
qu'il n'y avoit plus moyen de soustenir
le siege et que si nous voulions
eviter la fureur du roy, il
nous faloit quiter une si mauvaise
place. Nous sortismes donc
tous la nuict par une faulse porte,
et ayant enterré le corps d'Alicante
nous nous embarquasmes
dans un vaisseau lequel apartenoit
à un chevalier qui estoit des amys
de Nicanore et se plaisoit fort à l'obliger.
Nous avions mis le feu à
un petit coin du chasteau de Nomasie
afin qu'il fust tout bruslé, et
que Barzanes fust privé des richesses
qui estoient dedans, lesquelles
l'avoient fait opiniastrer à nous
destruire à cause de son avarice.
Comme nous estions en pleine
mer, nous vismes les flammes qui
s'augmentoient petit à petit, et
donnoient de la clarté à toute la
coste, dequoy nous eusmes quelque
sorte de satisfaction, considerant
que nous ne laissions rien à
nos ennemys dont ils pussent faire
trophee. Voyant nostre chasteau
qui brusloit, ils ne sceurent si c'estoit
quelqu'un des leurs qui y avoit
mis le feu, ou si nous l'y avions
mis nous mesme par mesgarde ou
par desespoir, et sur tout ils eurent
bien de la peine à s'enquerir si
nous estions demeurez dedans
pour y estre consommez. Je ne
sçay s'ils en aprirent quelque chose,
mais j'ay esté averty depuis que
le feu ayant esté esteint, ils furent
un mois à chercher s'il n'y avoit
point d'or ou d'argent fondu
parmy les cendres. Cependant
nous voguasmes assez heureusement
avec intention d'aller en
Grece pour estre delivrez de la
tyrannie de Siramnes : mais comme
nous pensions estre fort proche
de quelque port asseuré, voila
qu'il se leve des vents contraires à
nostre dessein, dont la violence
rompt nos voiles et nos cordages.
Il sembloit tantost que nostre
vaisseau allast se placer dans les
nuës, et tantost il tomboit si bas,
qu'il sembloit qu'il deust estre englouty
dans les enfers. Le capitaine
apelloit d'un costé, les mariniers d'un autre. Chacun commandoit,
et personne ne vouloit
obeyr. Le vaisseau estoit ouvert
en tant d'endroits qu'il y entroit
plus d'eau que l'on n'en pouvoit
vuider, et s'estant brisé en fin contre
un rocher chacun empoigna
ce qu'il put pour s'ayder à nager.
L'on voyoit les hommes flotter
dessus l'eau avec les balots de marchandise,
et il y en avoit tel qui
avoit les costez tous deschirez du
heurt des planches garnies de
clouds. Personne n'avoit d'autre
amy que soy mesme, et chacun
preferoit sa conservation a celle
des autres. Chrysotemis et tous
mes compagnons furent noyez
devant mes yeux, mais pour Panphilie
je la tins tousjours embrassee
sur une partie de la navire qui
se garantissoit du naufrage, et la
tempeste estant apaisee, je vy de
gros poissons qui poussoient nostre
miserable vaisseau, et le soustenoient
comme si quelque dieu
les y eust contraints. Nous arrivasmes
en fin à une isle qui sembloit
estre toute deserte, mais y
estans descendus nous n'eusmes
pas faict une lieuë que nous aperçeusmes
une forteresse qui avoit
fort belle apparence. Nous y allions
chercher du secours en nostre affliction,
lors que deux geans en
sortirent, et venans prendre Panphilie,
l'y menerent plus rudement
qu'elle ne desiroit. Je pensay entrer
avec elle, mais l'on me ferma
la porte au nez, et je m'eloignay
de là pour pleurer à mon ayse, ne
me pouvant consoler apres avoir
eu si peu de coeur que de laisser ravir
ma maistresse. Dés que je me
fus retiré la porte s'ouvrit, et
mettant alors la main à l'espee je
pensay aller recouvrer ce que j'avois
perdu, mais comme je fus
pres de la forteresse, la porte se referma
encore. Je fus ainsi trompé
par plusieurs fois jusqu'à tant
qu'il vint un bon vieillard qui me
dit, ne te fasche point, Panphilie
est en un lieu, où il faut qu'elle demeure
quelque temps, si tu ne
veux qu'elle tombe entre les mains
de Siramnés. Que si tu desires la
ravoir, employe la force du berger
françois qui seul te la pourra
rendre un jour. Je demanday à ce
bon-homme où je pourrois trouver
ce vaillant berger, et m'ayant
promis qu'il me rendroit content,
il me donna un breuvage qui
me fit long temps dormir. à mon
resveil je me trouvay proche du
chasteau d'Hircan ; où je rencontray
mon cousin Polidor qui m'aprit
en quelle contree j'estois,
et nous saluasmes ensemble ce
sçavant magicien que voicy, lequel
nous fit vestir comme nous
sommes, et nous dit des merveilles
du berger Lysis, et nous asseura
que c'estoit par luy que nos malheurs
devoient prendre fin.
Meliante ayant ainsi parlé,
Oronte et quelques uns des plus
avisez de sa compagnie conûrent
bien a quelques actions que l'extravagance
des nouveaux bergers
estoit une chose feinte, et que c'estoient
des personnes de bonne
humeur, qui se vouloient donner
du passe-temps avec Hircan.
Ils dissimulerent neantmoins, et
attendirent à une autre heure à
faire connoissance avec eux. Clarimond qui s'estoit resolu de
contredire presque tousjours
à Lysis, afin de former une
dispute et de tirer plus de plaisir
de luy, se mocqua de l'histoire
de Polidor et de celle de Meliante,
encore que chacun fist semblant
de les admirer. Il dit que c'estoient
deux exemples sommaires
des plus impertinens romans du
monde, et que l'une estoit une fable
niaise, comme celles que les vieilles
disent aux enfans, et l'autre un
conte basty en forme d'un recit
veritable, mais remply neantmoins
de choses qui n'avoient point de
vray semblance. Polidor et Meliante
firent les faschez, et dirent
que Clarimond estoit un ignorant
puisqu'il revoquoit en doute
ce qu'ils avoient raconté devant
Hircan qui estoit si sçavant qu'il
pouvoit deviner les choses les plus
cachees, et les convaincre de mensonge,
s'il estoit ainsi qu'ils en fussent
coulpables. Le magicien confirma
alors ce qu'ils avoient dit,
et Lysis ne pouvant plus souffrir
les contradictions continuelles de
Clarimond, se fascha contre luy
outre mesure. Asseure toy, luy
dit-il, que si tu continuës à vivre
comme tu as commencé, je te puniray
comme il faut. Tu n'auras
pas l'honneur d'escrire mon histoire.
Tu ne seras plus le depositaire
de mes pensees ; j'ay desja jetté
les yeux sur Philiris dont l'humeur
est douce et complaisante,
et dont le discours est tres elegant ;
ce sera un autheur plus digne que
toy. Ne faisons rien à la legere, dit
Hircan, Clarimond va devenir sage.
Il n'abusera plus desormais de
la beauté de son esprit. Parlons un
peu d'autres affaires qui se presentent.
Clarimond se teut alors, comme
s'il se fust rendu plus modeste,
et Hircan continuant de parler,
dit à Lysis, gentil berger, il
faut que nous contentions ces
deux chevaliers perses qui nous
sont venus voir de si loin, et pour
commencer à Polidor, il me semble
que puisque Rhodogine luy
a demandé du bois d'un berger
qui soit devenu arbre, ou si vous
voulez que je dise autrement,
un rameau d'un arbre qui ayt esté
autrefois berger, elle se contentera
bien de celuy de quelque arbre
en qui une bergere ayt esté autrefois
metamorphosee, comme il
s'en trouve assez en ce païs. Vous
vous souvenez bien d'avoir conversé
avec des hamadryades ; il
y en aura quelqu'une d'elles qui
nous donnera ce que nous desirons
de gré ou de force. Il me souvient
que vous m'avez tantost fait
des plaintes sur l'incredulité de
plusieurs qui nient qu'une creature
humaine puisse estre changee
en arbre ; je vous ay promis de les
tirer de leur erreur, et pour ce
qu'il y en a quelques uns qui sont
icy presens, je suis content de faire
un miracle pour eux, et de faire
voir en plein jour une divinité
qui ne se monstre jamais aux yeux
des hommes, si mes charmes ne
l'y contraignent. Vous nous obligerez
tous tant que nous sommes,
repartit Lysis, commencez
vos enchantemens quand il vous
plaira : vous ne vous en estes jamais
servy en une plus belle occasion. Hircan se leva alors de sa place,
et tirant de sa pochette un livre
allemand, il commença à en lire
tout haut dix ou douze lignes.
Les dames qui sçavoient bien
qu'il n'estoit pas magicien, ne
laisserent pas d'avoir quelque frayeur
de luy entendre prononcer
des mots estranges qu'elles prenoient
pour des noms de diables,
et elles eussent esté toutes prestes
à s'en aller, si Oronte ne les eust
rasseurees, en leur disant, je ne sçay
quoy à l'oreille. Personne ne bougea
donc excepté Carmelin qui
commença à fuyr de peur qu'il
avoit. Clarimond et Philiris coururent
apres luy et le ramenerent
vers la troupe luy remonstrant
qu'il falloit qu'il vist si Hircan
pourroit faire aparoistre une hamadriade,
puisqu'il estoit de ceux
qui croyoient qu'il n'y en avoit
point au monde. Je ne veux point
voir de ces animaux là, leur respondit-il,
j'ayme mieux accorder à
mon maistre qu'il y en a quantité
en ce pays-cy, et que je n'en vy que
trop pour mon mal'heur une
nuict que j'estois en sa compagnie.
Que si vous me voulez contraindre
à demeurer icy pour voir encore
de telles diablesses, permettez
qu'auparavant je m'en aille en
quelque lieu querir du sel : car il
me souvient que ma grand'tante
m'entretenant un soir aupres du
feu quand j'estois petit, me conta
qu'un certain homme s'estant
trouvé au sabat où l'on faisoit
bonne chere, demanda du sel à
ceux qui servoient, voyant qu'il
n'y en avoit point, et que le festin
sembloit imparfaict ; aussi sçavez
vous bien que lors qu'a quelque
maison la salliere manque entre
autres choses necessaires au repas,
l'on dit aux valets ou aux servantes
qu'ils montent sur une eschelle
pour voir ce qu'il faut sur la table.
L'on aporta donc à cét homme une
saliere pleine de mie de pain, à cause
dequoy il se mit à crier, he ! Mon
dieu n'auray-je point de sel ? Ce
qu'estant fait toute l'assistance disparut.
L'on connoist par là que les diables
hayssent le sel, et qu'ils ne se tiennent
point aux lieux où il y en a, ny
là où l'on en parle, pource que ce
sont des esprits de discorde, et que
le sel est une marque de concorde,
tesmoin le proverbe qui dit que
pour connoistre un homme il faut
avoir mangé un muy de sel avec lui.
Or il n'y a personne qui puisse connoistre
une si frauduleuse beste
que le diable, car l'on ne mange
point de sel avec lui. Puisque je sçay
qu'il luy porte tant de haine, j'en
veux avoir pour le faire fuyr. Je
commence à tressaillir dés que l'on
me parle de ces anges noirs. Carmelin
est si docte aujourd'huy
que l'on ne le peut confondre, dit
Clarimond, il tire des consequences
de toute chose, et toutefois je
ne luy veux point permettre qu'il
aille querir du sel, ny qu'il cherche
aucune autre invention qui puisse
faire disparoistre l'hamadriade,
d'autant que c'est nostre desir que
de la voir, et qu'il n'y aura point
de danger à encourir. Elle viendra
toute seule, et nous sommes une
infinité de personnes pour luy resister
si elle nous vouloit faire du
mal, et puis lors qu'il fait grand
jour comme à cette heure, on ne doit pas avoir si peur des esprits
que la nuict.
Je ne sçay si Carmelin fut
vaincu par ces raisons, mais il falut
qu'il demeurast là, car Philiris
et Clarimond le tinrent tousjours
chacun par un bras. Cependant
Hircan lisant dans son
livre, fit quelques figures en terre
avec une baguette qu'il tenoit, et
en fin il se mit à crier haut et clair,
belle hamadryade, belle nymphe
serisiere, je te conjure par Horta
deesse des jardins, et par Pan dieu
des champs, que tu aparoisses icy
tout à cét heure en forme visible
et agreable, de telle sorte que tu
ne faces peur à personne.
Chacun regarda alors de tous
costez, sans sçavoir ce qui arriveroit,
et Hircan ayant recommencé
son cry par trois fois,
l'on vid sortir une monstrueuse
forme de femme, de l'endroit le
plus espais du boccage. Elle estoit
coiffee de mousse verte, son visage
n'estoit rien qu'une escorce
platte ou il y avoit trois trous,
deux pour les yeux, et un pour la
bouche, sans aucune apparence de
nez. Tout son corps estoit aussi
couvert d'escorces d'arbres, qui
estoient arrangees les unes sur les
autres, comme les escailles sur le
dos d'un poisson, tellément que
cette hamadryade menoit beaucoup
de bruit en les faisant cogner
les unes contre les autres par
ses gambades. Il y en eut un morceau
qui se rompit pendant ce remuëment,
et Hyrcan ne manqua
pas à le ramasser. Resjouyssez
vous, dit il à Polidor, voyla
l'hamadryade qui vous accorde
ce que vous desirez. Je tien
ce bois excellent pour lequel sans
doute vostre maistresse vous à fait
entreprendre un grand voyage.
Quand elle l'aura entre ses mains
elle en fera amancher des cousteaux
si elle veut, où elle le pilera pour
en composer quelque drogue dont
elle se veut servir en ses medecines
secrettes. Pour vous autres qui
estes icy presens, considerez bien
l'hamadryade et adjoustez foy
desormais aux mysteres sacrez.
La nymphe sans nez dansoit
tousjours cependant qu'il disoit
cecy, et enfin ayant couru tout allentour
de la troupe, elle s'en alla
par où elle estoit venuë, laissant chacun
fort estonne de la subtilité
d'Hircan. C'estoit une servante
de cette nymphe lucide qui
estoit devenue alors la bergere
Amarylle. Le magicien l'avoit
fait deguiser ainsi à cause que
Lysis luy avoit parlé de l'incredulité
de Clarimond. On luy
avoit fait un masque d'escorce
avec une robbe de plusieurs morceaux
de semblable matiere atachez
ensemble, et Hircan ayant
fait signe à quelqu'un de ses gens
qu'elle se tinst preste elle estoit venuë
tout à propos.
Lysis fut aussi bien trompé qu'il
avoit jamais esté de sa vie, et cette
nymphe s'estant retiree il n'y eut
qu'une petite difficulté qui luy
troubla l'esprit. Aprenez moy
une chose de grace, dit-il à Hircan,
pourquoy est ce que maintenant
l'hamadryade m'est aparuë avec
un visage si rude et un corps si
grossier, au lieu que quand j'estois
arbre je la voyois toutes les nuicts en une forme assez belle
et assez gratieuse. N'imputez la
faute de cela qu'à vos yeux, repartit
Hircan, vous estiez par le passé
un demy-dieu forestier, mais
maintenant vous estes un homme
qui ne sçauroit plus percer les
voiles qui couvrent les dejtez.
Or afin que personne de tous
ceux qui sont icy ne doute de la
grandeur de mon pouvoir, je veux
rendre à nostre hamadryade la nature
humaine qu'elle à euë autrefois,
car aussi bien le destin n'ordonne
t'il pas qu'elle vive tousjours
dans un arbre. Hircan ayant
dit cecy leut quelque chose dans
son livre, et puis il cria tout haut.
ô hamadryade, je te commande
que tu deviennes fille, et tout incontinent
l'on vid venir la servante
d'Amarille avec ses habits ordinaires.
Voyla celle qui a esté autrefois
hamadryade, s'escria Lysis,
je la reconnoy bien ; ô que la
puissance d'Hircan est grande.
Vous voyez, respondit le magicien,
cette nymphe serisiere a esté
bien aysee à transformer ; elle n'a
pas esté si rebelle, que vous qui
me fistes tant de peine que je fus
contraint de conjurer les vents de
venir abattre vostre arbre. Je craignois
d'amoindrir ma felicité en
changeant de forme, repartit Lysis,
vous scavez cela mieux que
moy.
Ce discours fut interrompu
par l'arrivee de la nymphe, que
chacun apelloit Lisette. Des qu'elle
fut pres de Polidor, il se jetta
un genoüil en terre devant elle, et
la remercia tres-humblement du
bois qu'elle luy avoit donné. Elle
ne sceut que respondre à son compliment,
et s'amusa à escouter Lysis
qui demandoit à Hircan, s'il
n'y avoit pas moyen de rendre aussi
au cypres et à la nymphe abricotiere
leurs premieres formes. Il luy
respondit que le destin ne le vouloit
pas, mais c'estoit que le garçon
qui joüoit du violon ne demeuroit
plus chez luy et que l'autre
hamadryade s'en estoit allée
avec Synope qu'elle attendoit dans
le carrosse le soir precedent, tandis que cette nymphe parloit à Lysis
et à Carmelin sous le nom de Parthenice,
et lors qu'elle partit d'avec
eux sans leur dire adieu, pour
tesmoigner plus d'indifference
dans la fascherie qu'elle avoit.
Cependant Carmelin ne cessoit
de tirer son maistre par la
manche, à quoy il ne prenoit
point garde, mais en fin estant contraint
de tourner la teste, il luy demanda
ce qu'il vouloit. Mon maistre,
luy dit-il, il me semble que
cette Lisette cy en vaut bien une
autre : dites moy s'il sera à propos
que j'en devienne amoureux. Ha
inconstant, luy repartit alors Lysis,
je voy bien que tu voudrois
voltiger sans cesse entre les divers
soupirs des nymphes, comme
une fueille entre les diverses haleines
du vent. Apren que la fidelité
fait acquerir un renom eternel
aux hommes, et que tu dois
aymer ta Parthenice jusques à la
mort, si tu te veux rendre recommandable
à la posterité.
Carmelin fut bien fasché de
cette responce, car il n'estoit pas
d'avis de n'avoir autre maistresse
qu'une pierre dont les baisers estoient froids et rudes. Toutesfois
il n'eut pas le loisir de repliquer,
d'autant que Philiris luy
vint dire qu'il faloit faire le commandement
de son maistre, et cependant
Lysis regardant tous ceux
de la compagnie l'un apres l'autre,
leur parla ainsi. Pour Oronte,
Floride, et Leonor, qui sont desja
hors des ardeurs de la jeunesse, on
ne les oblige point à raconter leurs
amours ; ils ne sont icy que pour
juger des nostres. Quand à Anselme
et à Angelique, je sçay un peu
de leurs affaires. Fontenay, Philiris,
Polidor, et Meliante, ont desja
conté leurs histoires ; je sçay
bien celle de Lisette, autrefois
nymphe Serisiere ; la vie d'Hircan
est assez connuë ; Clarimond
n'a rien de beau à nous dire : je ne
voy donc plus que la bergere Amarylle
qui puisse entretenir la
compagnie. Il la faut prier de nous
raconter son histoire. Je croy qu'il
y a de tres-belles choses : car ayant
le visage semblable à celuy de Lucide,
beaucoup d'autres que moy
tant des dieux que des hommes,
l'auront pû prendre pour cette
nymphe. Or l'on sçayt que ces
tromperies causent d'estranges
avantures, comme l'on peut remarquer
si l'on considere les maux
que souffrit Lygdamon estant
pris pour Lydias. Belle Amarylle,
dit alors Oronte, nous donnerez
vous le contentement que
nous desirons. Je vous prie tres-humblement,
et toute cette honnorable
compagnie aussi de m'en
excuser, respondit elle, car j'ay fait
voeu de ne point descouvrir mes
amours que je ne les voye en bon
train, et que je n'en obtienne mesme
l'accomplissement. Si mon berger
venoit à me changer, je serois
trop faschee de voir que l'on sçauroit
que je luy eusse autrefois porté
de l'affection. Il n'y a rien de
plus insupportable qu'un mespris,
et le pis est lors qu'il est divulgué.
Il ne faut pas que nous ofrions
la honte aux femmes et aux
filles, dit Lysis, nous leur osterions
aussi l'honneur. Il y a tousjours
dans les compagnies des personnes
discrettes qui veulent bien sçavoir
les affaires des autres, mais
qui ne veulent pas descouvrir les
leurs. Cela se pratique dedans les
bons romans, lors que les autheurs
desirent plaire par la diversité.
Je pardonne bien à Amarylle
si elle ne nous veut point dire ses
amours, mais au moins faut il
qu'elle nous apprenne quelque
chose de sa condition. Je vous satisferay
en cecy tres-volontiers,
dit Amarylle, je suis damoiselle
de naissance et alliee d'Hircan : mais
ce docte personnage m'estant venu
voir dans ma maison qui n'est
pas fort loin d'icy, m'a persuadé
de prendre l'habit de bergere pour
vivre avec plus de contentement
d'esprit. Vos intentions sont si
bonnes et si justes, dit Lysis, que
je croy que le ciel ne manquera
pas de les favoriser. Pour moy
j'y employray tout ce qui sera en
ma puissance. Amarylle remercia
Lysis de sa courtoisie, et fut
fort aise d'estre exempte de raconter
son histoire, car elle ne s'y
estoit pas preparee, et puis c'est
qu'elle estoit si glorieuse qu'elle
ne vouloit pas donner du plaisir aux autres dames, si elles ne luy
en donnoient aussi. Elle eust voulu
qu'Angelique eust conté une
histoire aussi bien comme elle, et
en cette celebre compagnie elle
faisoit bien plus la difficile, que
non pas avec Synope dont elle ne
faisoit guere d'estat, lors qu'elles
joüoyent le personnage des nymphes
de Fontaine.
Oronte voyant qu'elle n'avoit
pas envie de parler d'avantage,
dit alors, on a bien oublié le meilleur ;
l'on a commandé à chacun
de conter son histoire, et l'on n'en
a point parlé à Carmelin qui est
un si galant homme. Ma foy il ne
faut pas qu'il s'en aille sans nous
dire ses plus belles avantures. Vous
me pardonnerez s'il vous plaist,
repartit Carmelin, je voy bien
que mon maistre ne veut pas que
je me mette au rang des honestes
gens non plus que si j'estois quelque
renegat, ou quelque larron
rachepté des galeres. Tu as tort de
croire cela de moy, dit Lysis, car
au cas que la honte t'empesche
maintenant de parler, je te donne
la licence de le faire, mais que voulez
vous que je vous dise, reprit
Carmelin, je ne suis point de ces
amoureux transis qui ont tantost
parlé ; quelles amours est-ce que
je vous conteray ? Il est vray que
tu n'as guere de chose à dire
sur l'amour de Parthenice, repliqua
Lysis, mais pren l'histoire de
plus haut, et nous conte toute ta
vie telle qu'elle soit. Quand tu diras
des plaisanteries cela n'en sera
que de mieux, car apres tant de
choses serieuses que nous avons
ouyes, il sera tres-apropos d'en
ouyr de facetieuses, et ce sera comme
si nous entendions une farce
apres une tragicomedie. Vous
m'avez bien pris pour un basteleur,
dit Carmelin, vous semble-t'il
que j'aye la mine d'un homme
qui puisse faire rire les autres. Tu
es desja bien digne de risee de
parler ainsi, (repartit Lysis) mais
d'une risee prise en mauvaise part,
car tu ignores qu'il y a de la gloire
à faire le bouffon de bonne grace, et
si tu le pouvois faire ta bouffonnerie
seroit alors honorable. Ne
te fasche donc point, et nous raconte
ta vie comme il te plaira. Si
tu ne la veux remplir de gaillardise,
remply la de doctrine, et nous
monstre par effect que tu es aussi
habile homme comme tu dis, et que
l'on ne te doit pas mettre au rang
des bouffons. Carmelin ayant un
peu songé alors à ce qu'il devoit
dire, commença ainsi son histoire
avec une façon plus gaye qu'auparavant.
Puisque l'on veut que je raconte
ma vie je m'en voy tascher d'en
sortir à mon honneur, comme de
toutes les choses que j'ay entreprises,
et pour mieux faire comprendre
tout à mes auditeurs, je
mettray tant d'ordre en mes discours
qu'ils seront enfilez comme
des perles. Pour parler de mon
pere et de ma mere avant que parler
de leur enfant, je vous diray
qu'ils estoient natifs de Lyon, et
qu'ils me forgerent aussi en cette
belle ville. Mon pere s'appelloit
maistre Alleaume, et ma mere dame
Pasquette, gens sans reproche
qui ne devoient ny a Dieu ny au
monde, et vivoient de ce qu'ils pouvoient gagner a faire de la
toile. Ils estoient si connûs dans la
ville que s'ils sortoient les dimanches
on n'entendoit autre
chose que maistre Alleaume par
cy, dame Pasquette par là, et ils
ne rencontroient pas une taverne
où ils n'allassent faire une station,
ny deussent ils boire que chopine.
On leur faisoit tant de presens
de tous costez que quand ils
s'en retournoient à la maison ils
avoient tousjours le ventre plein
et le dos chargé. Helas ils sont
morts trop tost pour moy, et je
n'ay apris leur grande prosperité
que par ouïr dire. Dés l'âge de sept
ans je me vy orphelin, et fus contrainct
d'aller demeurer avec un
mien oncle qui m'eust fait vivre
d'air s'il luy eust esté possible. Sa
vie mesquine me desplut tant
qu'il me prit bien tost envie de me
mettre en service chez quelque
bon maistre qui me fist meilleure
chere. Je n'avois qu'onze ans, et
n'estois guere grand ny guere fort,
et neantmoins mon oncle ne laissa
pas de me trouver une condition.
Il me mit chez un petit homme
tant joly qui vivoit de ses rentes,
et ne vouloit pas avoir un laquais
plus grand que moy, de peur qu'il
ne le battist. L'on s'estonnoit
comment la nature avoit pû faire
un homme en si peu de matiere.
Aussi ne scay-je presque si je vous
doy asseurer que c'en estoit un,
car il n'estoit pas seulement si
haut que j'estois alors. L'on disoit
par la ville, que son pere ayant
laissé sa femme à moitié grosse s'en
estoit allé en voyage, et que n'ayant
pas l'esprit de faire achever
l'ouvrage par un autre elle n'avoit
produit qu'un fruict imparfait.
Pour moy quand j'allois apres
Monsieur Taupin, tel estoit son
nom, je craignois quelquefois
que le vent ne l'emportast comme
un brin de paille, et s'il traversoit
un ruisseau, j'avois peur qu'il
ne s'y noyast, et qu'il ne falut l'y
aller chercher apres comme les espingles.
Il n'eut plus envie d'aller
à pied pour eviter toutes ces infortunes,
tellement qu'il fit faire
un petit carrosse traisné par un
seul petit cheval, et conduit par
un cocher de mesme proportion,
afin qu'il n'y eust rien de difforme.
Quand j'estois aussi monté sur le
derriere, l'on regardoit nostre equipage
par admiration, et il y eut
un bourgeois de la ville qui dit
plaisamment, qu'il ne faloit plus
aller aux cabinets de raretez pour
voir un navire que l'aisle d'une
mouche pouvoit couvrir, ou un
estuy garny de toutes ses pieces
qui ne pesoit en tout qu'un grain
de bled de Turquie, et que l'on
pourroit voir tous les jours sans
peine Taupin, son carrosse, son
cheval, son cocher, et son laquais
qui ne pesoient qu'un grain de
moustarde. Mon maistre estoit
assez fasché d'estre de si petite stature,
et l'on ne le pouvoit jamais
faire plus aise que quand l'on luy
disoit que l'on en avoit veu encore
de plus petits que luy : mais
ceux qui disoient ce mensonge
eussent esté bien empeschez de luy
aprendre le lieu où ils en avoient
veu, s'ils ne parloient des marionnettes
des foires, car pour les nains
des princes ils estoient des geans au prix de luy. Neantmoins il se
reconfortoit quand pour le flatter
l'on luy disoit qu'il estoit de
moyenne taille, et afin que chacun
fust de cette opinion, s'il cheminoit
par la ruë il alloit tousjours
par le plus haut, et s'il estoit dans
une chambre il montoit ordinairement
sur quelque placet. Pour
comble de son malheur le destin
voulut qu'il devinst amoureux de
la plus grande et de la plus grosse
femme de Lyon, comme si haïssant
la petitesse il n'eust recherché
que la hauteur, et n'eust pas voulu
se marier à son semblable, de
peur de faire des enfans trop petits.
Il avoit desja esté marié à une
femme de moyenne taille qui s'estoit
mal gouvernée, mais il l'avoit
bien punie. Sçachant que son
amy la venoit trouver toutes les
nuicts dans un petit cabinet qui
estoit au bout de son jardin, il fit
à moitié desclouër le plancher qui
n'estoit que de bois, de sorte qu'à
la premiere fois qu'ils y vinrent ils
se remuerent tant qu'ils tomberent
à bas, et se tuerent, escrasant
aussi dessous eux une levrette de la
maison qui avoit suivy la femme.
Il en eut facilement sa grace et l'on
dit que chacun confessoit que c'estoit
bien employé pour le ribaud
et la ribaude, mais qu'il n'y avoit
dommage que du pauvre chien
qui n'avoit point fait de mal. Encore
que la grande femme que
Taupin recherchoit sçeust bien cette
affaire, elle ne redoutoit pas les
ruses d'un tel mary, pource qu' elle
estoit femme qui vivoit aussi chastement
qu'une autre. Je ne sçay si
c'estoit par contrainte, mais en effect
de toute memoire d'homme
il ne se trouvoit point qu'en aucun
lieu l'on luy eust jamais dit pis
que Madame Radegonde ; or c'estoit
son vray nom que cestuy cy,
et pour ces vilains noms que je ne
veux pas icy prononcer pour le respect
des dames, ils n'avoient jamais
escorché ses oreilles. Je sçay bien
qu'il y a quelques malitieux, qui
veulent faire accroire que c'estoit
le pis que l'on luy pouvoit dire que
de l'appeller ainsi, pource que son
nom n'estoit connû que pour celuy
d'une femme mal vivante, de
telle sorte qu'une autre se fust
faschee si l'on le luy eust donné, et
que l'on n'osoit le prononcer
sans mettre un reverence de parler
auparavant. Toutesfois n'ecoutons
point les mesdisances, et
croyons que Radegon de n'avoir
rien de mauvais, sinon qu'elle
estoit soupçonnee. Pour Taupin
l'amour l'aveugloit tellement
qu'il ne songeoit plus qu'a se rendre
agreable à sa maistresse. Il portoit
des mules et un chapeau fort
haut, pour paroistre grand, mais
il luy faloit prendre des eschasses
s'il vouloit seulement toucher au
genoüil de sa belle, si bien que le
jour qu'ils furent mariez, le curé
ne se voulant pas donner la peine
de jetter tousjours les yeux en bas
devers luy, et ne luy semblant pas
qu'il pust toucher dans la main
de l'espousee s'il n'estoit plus eslevé,
l'on l'assist dessus le tronc par
son commandement. Chacun disoit
que Radegonde cacheroit un
tel mary dans sa pochette, et qu'il
y avoit à craindre qu'estant couchee
avec luy elle ne l'escrasast sous ses ongles comme une puce. Pour
donner plus grand sujet de risee,
il arriva que le lendemain des
nopces Radegonde voulut faire
porter tout son meuble chez son
mary, mais son equipage estoit
d'autant plus grand que celuy de
Taupin estoit petit. Il y avoit une
grande couche, de grandes escabelles
et une grande table, tellement
qu'il falut agrandir les portes
de Taupin pour les faire passer,
et cela ne fut pas seulement utile à
cecy, mais aussi à faire entrer Radegonde
mesme qui eust esté contrainte
de demeurer dans la ruë si l'on
eust laissé les choses en tel estat qu'elles
estoient auparavant. Il tomba
alors un dessein tout nouveau en
l'esprit de Taupin, c'est qu'il jugea
que c'estoit assez d'estre petit de
corps sans se le faire encore d'avantage,
n'ayant que de petits
meubles ; il en fit donc faire de
bien grands, voulant, ce disoit il,
imiter Alexandre roy de Macedoine,
qui avoit bien esté appellé
le grand, encore qu'il fust petit, et
n'avoit point trouvé autre invention
pour faire croire à la posterité
qu'il estoit de haute stature, sinon
de laisser aux bornes de ses
conquestes des armes telles qu'il
en faudroit à un geant, comme si
ç'eussent esté les siennes. Taupin fit
ainsi faire d'oresnavant de grands
pourpoints et de grands hauts de
chausses, et de longs manteaux
qu'il ne mettoit guere, et laissoit
dans sa garderobbe pour parade,
afin que ceux qui les verroient
eussent quelque opinion qu'il fust
grand. Il ne desiroit rien tant que
de sembler riche, afin que l'on dist
qu'il estoit un grand seigneur, et
voulant que l'on ne pust parler de
luy sans s'imaginer quelque grandeur,
il luy sembla à propos de
mettre six ou sept syllabes à son
nom au lieu de deux, et de se faire
appeller la Taupiniere au lieu de
Taupin. Pour moy rien ne me
plaisoit en ce changement cy,
sinon qu'il me sembloit qu'il faudroit
accroistre la despence aussi
bien que toutes les autres choses,
car de necessité il faloit bien plus
de viande pour nourrir un grand
corps comme celuy de Radegonde,
que pour en nourrir un petit
comme celuy de son mary, et j'esperois
par là faire le proffit de mon
ventre mieux que par le passé, avec
mon maistre, qui lors qu'il estoit
seul à sa table ne faisoit pas aprester
grand'chose, croyant que ses
valets fussent aussi petits mangeurs
que luy. Le bien qui m'avint
encore de son mariage, fut que sa
femme estant fort charitable, elle
eut le soin de me faire aprendre à
lire et à escrire, desirant faire quelque
chose de bon de moy. Quand
à Taupin je ne sçay si l'on doit
croire qu'il avoit envie de m'avancer,
mais ma foy il tenoit bien
tout ce qu'il promettoit ; or attendez
que je m'explique, je veux
dire que s'il vous promettoit une
chose, il la tenoit si bien qu'il ne la
donnoit jamais : voila pourquoy
je ne me faschay pas beaucoup de
l'avoir mis en colere plusieurs fois
tout de suitte. Un jour entre autres
qu'il estoit à sa maison des
champs m'ayant envoyé à Lyon
achepter des provisions, il me demanda
au retour, ce que l'on disoit à la ville quand j'en estois party.
L'on disoit vespres, monsieur,
luy dis-je. Au lieu de rire de
ma naifveté, il se courrouça furieusement,
disant que je me mocquois
tousjours de luy, et à deux
jours de là il me donna mon congé.
J'ay apris depuis que le principal
sujet qu'il eut de me chasser,
fut qu'il voyoit que je croissois
de jour en jour, et qu'il estoit fasché
de voir qu'il ne croissoit pas
aussi bien que moy. J'estois alors
assez courageux et assez fort pour
me revancher contre luy s'il m'eust
voulu battre ; il ne vouloit point
avoir de si mauvais garçons : c'estoit
assez d'avoir une mauvaise
femme, qui avoit quitté sa bonne
humeur, et ne faisoit que le mespriser.
Quand il pensoit crier il
sembloit que l'on entendist une
poule qui eust la pepie, mais Radegonde
avoit une voix qui luy
remplissoit les oreilles comme le
son d'une cloche, et lorsqu'il parloit,
elle luy demandoit tousjours
par mocquerie, qui est-ce qui est
là bas, ou bien elle luy disoit, comment,
mercy de ma vie, je vous enten
parler, et je ne vous voy pas. Je
ne me suis pas beaucoup informé
de ce qu'elle fit depuis avec ce petit
bout d'homme ; on m'a dit seulement
qu'un jour estant en colere elle le
cherchoit par toute la maison pour
le foüetter. Il se cachoit tantost dans
un nid de souris et tantost dans un
canon d'escritoire, mais en fin voulant
passer d'un lieu en l'autre il se
trouva au coin d'un cabinet que la
servante avoit mal nettoyé par
mal'heur, et il y eut une grande
toile d'arraignee où il s'empestra
de telle sorte qu'il y demeura pris
comme un oyseau dans des filets.
Radegonde vint à luy, et l'ayant
desembarrasse sous un beau semblant,
elle le mena au pied de son
lict où ce fut assez d'un poil de ses
cheveux pour le lier, et puis elle
luy baloya les fesses. Il voulut apres
estre separé d'avec elle de corps et
de biens, comme je croy qu'il est
encore, soit qu'il soit mort ou
en vie. Au sortir de sa maison j'allay
demeurer chez un medecin
qui me prit pour penser son mulet,
et aller apres luy, mais comme
j'estois un soir dans l'escurie il
me sembla que cette beste estoit
malade. Je m'en allay dire à mon
maistre que son mulet estoit enrheumé,
et qu'il avoit la toux, et
je luy demanday ce qu'il estoit d'avis
que je luy fisse. Mets luy mon
bonnet de nuict, me respondit
il. Je creus alors que ce medecin
estoit si experimenté qu'il faloit
faire tout ce qu'il ordonnoit,
pource qu' aussi me sembloit-il
qu'il seroit bon de tenir sa beste
chaudement, mais sa teste se trouvant
trop grosse pour le bonnet
je m'en vins dire à mon maistre,
monsieur, vostre bonnet est trop
petit, il n'y peut entrer qu'une
oreille. La simplicité de ma jeunesse
luy fut fort agreable, et depuis
il en fit des contes pour
resjouyr les malades qu'il alloit
voir, car il les guerissoit autant par
ses faceties que par ses receptes.
Sa mule ayant esté bien pensee par
un mareschal, je m'estonnois de
voir qu'un medecin pust bien guerir
les hommes, et qu'il ne pust
guerir les bestes. L'humeur joyeuse de celuy que je servois estoit de
vray assez capable de le faire aymer.
C'estoit luy qui ayant veu
l'urine d'une femme malade qu'un
paysan luy avoit apportee, luy demanda
deux fois autant qu'il n'avoit
accoustumé. Pourquoy me
demandez vous tant, monsieur le
medecin, dit le paysan. C'est à cause
que j'ay veu deux urines, mon amy,
respondit il, j'ay veu celle de vostre
femme et celle de vostre chien
qui vient de pisser contre mon tapis
de table. Comme j'avois des
ce temps là l'humeur assez joviale,
ces plaisantes rencontres m'estoient
agreables, et j'estois bien
aise d'apprendre tousjours quelque
bon mot : mais tout cela ne
repaissoit que l'esprit et non pas
le corps. Je voyois diminuer à
veuë d'oeil l'enbonpoint du fourreau
de mon ame, et le moule de
mon pourpoinct diminuoit sa
grosseur. Le medecin me rompoit
la teste de ses preceptes d'abstinence,
et il vouloit que je ne fisse
plus qu'un repas le jour afin de
me descharger de ma graisse et
estre plus alaigre pour courir
apres luy. Si son mulet eust sçeu
parler, il se fust plaint de sa chicheté
aussi bien que moy, car s'il devenoit
souvent malade, ce n'estoit
que faute de bonne nourriture.
Le medecin n'entroit presque dans
pas une maison qu'il n'y rompist
de grands paneaux de natte pour
porter en sortant à ce mulet, qui
n'avoit pas quelques fois desjeuné
à cinq heures au soir.
Pour moy j'avois tant de pitié de
la langueur de ce pauvre animal,
que je n'eus pas le coeur d'estre d'avantage
son gouverneur, voyant
que j'avois plus de volonté que de
pouvoir de luy faire du bien. Je
laissay donc là le medecin, et ayant
fait connoissance chez un des malades
qu'il visitoit, je m'y fourray
en cette honorable qualité de laquais
dont je fus trouvé digne. Ce
malade estoit un gentil homme
apellé Lancelot qui n'estoit pas
fort fascheux à servir, car ayant
eu une fievre quarte qui luy avoit
duré un an, il ne sortoit point de
sa chambre, et je n'avois autre peine
que de luy donner le verre où
le pot à pisser, et quelques autres
choses necessaires. C'estoit un entretien
fort plaisant que le sien.
La melancholie et la solitude l'avoyent
rendu à demy fou. Il avoit
des mesures de parchemin comme
celles des tailleurs, dont il se
mesuroit tous les jours par tout
le corps, pour voir si l'enflure qui
le tenoit n'estoit point diminuee.
Il avoit une mesure pour chaque
doigt des pieds, une autre pour
chaque jambe, une autre pour chaque
cuisse, une autre pour le petit
ventre, une autre pour l'estomach,
et il les rognoit lors qu'il trouvoit
que toutes ces parties de son
corps estoient amenuisees. J'estois
le fidelle gardien de ces mesures
que j'enfermois toutes devant
luy dedans une petite layette, avec
un grand serment de ne les accroistre
ny diminuer. Cette fantaisie
me donnoit beaucoup de plaisir,
mais je m'en vay vous en dire une
merveilleuse qui outre cela m'estoit
beaucoup profitable. Lancelot
n'ayant autre occupation
tout le long du jour que de considerer ce qui estoit dans sa chaire
percee, s'esmerveilloit d'y voir
tantost de la matiere jaune, et tantost
de la verte, tantost de la dure
et tantost de la liquide. Il voulut
sçavoir si cela venoit de son indisposition,
et me trouvant fort sain
à son avis, il se delibera de me faire
manger des mesmes viandes que
luy pour voir si je ferois une mesme
matiere. Afin de le contenter
l'on m'aporta le matin un boüillon
que je prenois au mesme instant
qu'il prenoit le sien. Nous
prenions apres ensemble un consommé,
et puis nous mangions
d'un chapon boüilly, et au soir
nous avions quelque piece de gibier
rostie à la broche. Je n'avois
jamais fait si bonne chere ; le changement
de viande me donna un
tel flux de ventre pour le premier
jour que Lancelot croyoit presque
que la nourriture qu'il prenoit
n'estoit pas saine, mais au second
jour m'estant remis en mon
premier naturel, et luy au contraire
n'ayant fait que de l'eau toute
claire, il se desespera, s'imaginant
qu'il estoit fort malade. Enfin il
s'avisa que pour faire de meilleures
espreuves il me faloit faire mettre
au lict comme luy. L'on me dressa
donc une couchette dans sa chambre
où il falut que je me tinsse tousjours,
en quoy je ne pris plus de
plaisir, et je vous jure que ma felicité
m'estoit alors à charge. J'eusse
mieux aymé estre libre que de faire
si bonne chere ; j'estois en une telle
contraincte, que quand j'eusse deu
mourir de faim ou de soif l'on ne
me faisoit ny boire ny manger
qu'aux mesmes heures de mon
maistre, et si je voulois aller descharger
mon ventre, il faloit que
ce fust aussi presque en mesme
temps que luy, et dans un bassin
qui estoit à part dans sa ruelle
mesme, de peur que si je me mettois
en un lieu à l'escart il n'y eust
de la falsification en la matiere. Il
tenoit registre de la quantité et
de la couleur de mes selles et des
siennes, et il ne luy restoit plus
que d'en sçavoir le poids et le
goust. Passe encore pour cela, si
prenant des clisteres et des medecines,
il ne m'eust obligé a en prendre
aussi pour voir la difference
des operations, et pour me perdre
tout à faict, il luy prit envie de faire
une diete afin de voir si le changement
de regime feroit changer
sa disposition. Il falut que je jeunasse
comme luy quelque temps,
à mon grand regret, mais en fin le
bon dieu eut pitie de nous deux,
et mon maistre ayant repris sa
convalescence, permit que je me
levasse, et que je le servisse en toutes
occasions. Il y avoit tousjours
un peu de follie dans sa teste qui
faisoit tort à ses pieds : neantmoins
je demeurois en paix avec
luy, et entre tous les voyages precipitez
qu'il me fit faire, j'allay
librement à Paris à sa suitte, où
ayant pris conseil de personnes
bien avisees, je le suppliay qu'il
me fist aprendre quelque mestier
dont je peusse gaigner ma vie. En
consideration de ce que je l'avois
bien assisté pendant qu'il estoit
malade, il me mit en aprentissage
chez un menuisier dedans cette
belle ville, ou j'aymois mieux demeurer
qu'en la nostre. Je n'estois plus si sot qu'en ma petite jeunesse,
lors que voyant que l'on me
proposoit divers mestiers où
je pouvois faire mon aprentissage
je disois, je ne veux point de tout
ceux là : je ne sçay que vous ne me
parlez plustost de tant d'autres
qui sont meilleurs. Il vaut bien
mieux que je sois aprentif conseiller,
ou aprentif gentil-homme.
Je croyois que pour estre
conseiller ou president, il ne falust
qu'estre clerc ou valet, et
que pour estre gentil'homme ou
seigneur il ne falust qu'estre laquais.
Je fus alors bien plus avisé,
et Lancelot s'en retournant à Lion
me laissa chez le maistre où il m'avoit
mis, duquel je croyois en peu
de temps aprendre la science, et
comme il m'eut battu à cause que
je ne travaillois pas bien à son
gré, je fus si plaisant que je m'en
allay faire accroire aux messagers
de mon pays, que si cét homme
m'estoit rude, c'estoit pource qu' il
estoit fasché de voir que j'estois
desja devenu meilleur ouvrier que
luy. Je m'en vay vous dire une chose
remarquable qui arriva en sa maison.
Ce menuisier estoit un gros
bourgeois de bonne trogne, qui
avoit esté esleu caporal de son
cartier, et comme tel avoit paru à
des montres qui s'estoient faites,
et avoit esté à la garde de la porte
avec sa compagnie. Il en estoit si
orgueilleux qu'il croyoit estre descendu
de l'un des neuf preux.
Quand il avoit une fois mis le bel
habit d'escarlatte passementé d'or,
qu'il avoit fait faire pour les jours
de parade, il me faloit redoubler
les honneurs que j'avois accoustumé
de luy faire. Ayant fait connoissance
avec un jeune peintre, il
vouloit se faire portraire en ce
bel habit qui luy plaisoit, ayant un
hausse-col, un chapeau gris sur sa
teste avec une grande plume, une
espee au costé, botté et esperonné,
et ayant une main sur une petite
table ou l'on vist un casque et
deux gantelets. Le peintre accomplit
ce bel ouvrage, et l'ayant aporté
à mon maistre receut son salaire.
Il n'y trouvoit rien à redire sinon
que les couleurs n'avoient
pas assez de lustre. Il est vray que
le peintre luy asseura que lors que
le tableau seroit sec, il n'auroit
qu'à prendre une serviette moüillee
et le frotter, que cela le rendroit
le plus beau du monde : mais
qu'il ne devoit prendre cette peine
que lors qu'il le voudroit monstrer
à quelques personnes d'aparence.
Le menuisier le creut, et à
quelque temps de là, il pria sept
ou huict bourgeois, tant de ses parens
que de ses amys de venir disner
chez luy, et c'estoit tout exprez
pour leur faire voir son beau
portrait. Apres avoir trinqué comme
il faut dedans la salle basse, où
l'on se tenoit pour la fraischeur,
il dit aux conviez qu'il leur vouloit
faire voir un portraict qu'il
avoit faict faire. Il les mena en sa
chambre haute où estoit ce beau
chef d'oeuvre que chacun regarda
de tous biaïs. Quand l'on l'eust
trouvé mal faict, personne ne l'osoit
dire de peur de luy desplaire.
Toutesfois mon maistre croyant
que l'on n'estimoit pas assez ce tableau,
pour ce que l'on n'en
voyoit pas toutes les perfections, fut resolu de se servir de son secret
pour le rendre beau. Vous allez
voir tantost quelle merveille ce
sera de ce portraict, dit-il à la
compagnie, je luy donneray bien
un autre lustre. Cà garçon, aporte
moy une serviette et un seau
plein d'eau. Je fis son commandement,
et le menuisier ayant
moüillé le linge frotta son tableau
de tous costez : mais ô prodige
merveilleux ! N'estoit-ce point là
une de ces metamorphoses dont
nous parle si souvent le berger
Lysis ? Ce portraict changea tout
à faict d'estat. L'on ne vid plus
d'autre pennache sur le chapeau
qu'une paire de cornes ; au lieu de
bottes, il y avoit des guestres de
paysan, et un compas pendoit à
sa ceinture au lieu d'espee, et l'on
voyoit une planche et un rabot
sur la table au lieu du casque et des
gantelets. ô le grand scandale que
ce fut ! Mon maistre ayant receu
un tel affront devant des gens qui
ne se pouvoient tenir d'en rire, juroit,
que le peintre s'en repentiroit
et de faict qu'il vouloit faire
informer contre luy, mais il estoit
sorty de Paris et s'en estoit allé
voyager. L'on disoit qu'il avoit
premierement fait à huyle le portraict
du menuisier cornu, et
qu'apres il avoit faict à destrempe
par dessus celuy du menuisier
gentil'homme, si bien que l'eau
avoit effacé en moins de rien cette
derniere couche. Ce peintre estoit
en colere contre mon maistre, à
cause qu'estant de garde, il l'avoit
laissé trop long temps en sentinelle,
et puis il ne pouvoit souffrir
un orgueil si grand que celuy-là, de
voir qu'un menuisier se vouloit
faire peindre en gentil'homme.
C'estoit pour ce sujet qu'il avoit
fait la tromperie : mais ce qui faschoit
le plus nostre maistre, estoit
ces cornes, car c'estoit le mettre au
desespoir que de le menacer de cela,
luy qui avoit une jeune femme.
Tout le mal'heur retomba sur
moy, à cause qu'il ne sçavoit à
qui s'en prendre. Il se faschoit dequoy
je luy avois si tost aporté de
l'eau, et ce n'estoit pas assez pour
me deffendre que de luy dire que
je n'avois fait que son commandement.
Il me voulut tousjours
du mal depuis, et neantmoins
apres mon aprentissage j'ay long
temps esté compagnon chez luy,
mais je n'ay rien à vous aprendre
là dessus. Il faut que je vous
dise seulement qu'en fin ayant
esté connu d'un brave docteur,
en l'estude duquel je mettois
des planches, il me rangea devers
soy pour me rendre un sçavant
homme. Depuis j'ay servy le libraire
qui faisoit des almanachs
comme l'on a desja ouy, et maintenant
je suis au service du berger
Lysis, où si je suis bien je m'en raporte
à cette noble assistance. L'on
sçait tout ce que j'ay fait depuis
que je suis en ce païs cy, tellement
qu'il faut que je mette fin à mon
discours, et que je vous demande
pardon s'il ne vous a point esté
agreable, comme par exemple si
j'ay parlé d'une trop salle matiere
dans l'histoire du gentil-homme
Lancelot. Vous ne vous en offencerez
point s'il vous plaist, car de
mesme que pour entendre parler
d'huile et de graisse, nostre robe n'en est point tachée, je croy aussi
que les paroles ne puent point.
Des que Carmelin eut ainsi parlé,
toute la compagnie luy donna
mille loüanges, jurant que l'on
n'avoit jamais ouy une histoire
plus agreable que la sienne. Ce fut
mesme l'opinion de Clarimond
qui prefera son eloquence à celle
de Philiris et des autres bergers, et
luy dit qu'il ne le pouvoit reprendre
d'aucune chose, sinon d'avoir
menty tant soit peu en parlant de
Taupin, qu'il avoit fait si petit et
si floüet qu'il sembloit qu'il recitast
une fable. Si est-ce que je ne
vous ay rien dit de sa taille que plusieurs
de sa connoissance ne vous
disent aussi, repartit Carmelin,
que si j'y ay adjousté quelque chose,
ç'a esté pour l'embellissement
du discours : mais si vous m'eussiez
donné du temps pour me
preparer, j'eusse bien parlé plus
bravement, car j'eusse desployé
toute ma science, dont j'eusse apliqué
quelques traicts d'un costé et
d'autre. C'est grand dommage
que vous n'avez fait cela, dit Oronte,
nous y avons beaucoup
perdu : il faudra que vous nous
en recompensiez quelque jour. Il
n'aura garde d'y manquer, dit Lysis,
mais vous ne songez point
tous à ce qu'il a dit du portraict
du menuisier. Il croit presque que
le changement qui s'y trouva,
fut une metamorphose semblable
à celles dont je luy ay donné
tant d'exemples ; et de fait il faut
qu'il ayt cette opinion et tous les
autres aussi, sans s'aller imaginer
que le peintre avoit mis peinture
sur peinture : je ne croy pas que
l'on se puisse servir de cette subtilité
là. Ce sera bien une chose plus
belle et plus noble, si tous ceux qui
sont icy lesquels sont asseurez du
souverain pouvoir de la divinité,
s'imaginent que le portraict du
gentil-homme fut metamorphosé
en celuy d'un cornard, par un
miracle celeste pour punir un coquin
qui vouloit paroistre ce qu'il
n'estoit pas. J'en croiray tout ce
qui vous plaira pour eviter la noise,
dit Carmelin, aussi bien l'humeur
de ce caporal n'estoit elle
pas telle qu'il faloit, comme je
vous ay desja fait paroistre. Il
n'estoit pas assez liberal, et j'ay
oublié de vous dire qu'il ne faisoit
jamais de provisions, et que
l'on ne luy achetoit jamais de pain
ny de vin que pour chaque repas,
d'autant, disoit-il, que s'il
avoit quelque gros pain ou quelque
muid de vin, s'il venoit à
mourir et qu'il en laissast de reste,
ses heritiers s'en donnans au coeur
joye, eussent dit, c'estoit là un
grand sot, il a pris la peine d'acheter
bien du vin et il ne l'à pas bû,
nous ne ferons jamais comme
cela. Je voy bien, dit Oronte à
Carmelin, que vous vous ressouviendrez
tousjours de temps en
temps, de quelque petite particularité
de vostre histoire, que
vous avez passee sous silence.
Mais à quoy songions nous de
vous faire parler et les autres aussi,
et de laisser là le berger Lysis vostre
maistre, comme s'il n'estoit
point de cette assemblee ? Luy qui
à l'un des plus parfaicts esprits du
monde, ne nous dira que des merveilles,
et nous n'avons que faire de prier aussi la bergere Charite de
raconter son histoire, car il n'y en
a qu'une pour eux deux, et les
avantures de l'un dependent de
celles de l'autre.
Tandis qu'Oronte disoit cecy,
Charite croyoit que l'on se vouloit
mocquer d'elle, et comme elle
estoit d'une humeur niayse, elle
se leva de sa place où elle estoit
fort gesnee, estant assise pres de sa
maistresse, et puis elle s'enfuyt à la
maison tout d'une course. Lysis
voulut aller apres elle aussi tost,
mais Angelique luy dit qu'il faloit
pour ce coup laisser cette desdaigneuse
en liberté, et qu'elle luy feroit
des reprimendes quand elle
seroit à la maison. Ne suis-je pas
le plus miserable de tous les amans
que jamais le soleil ayt esclairez !
Reprit Lysis ; pource que ma bergere
croid que je m'en vay raconter
mon histoire, et elle s'enfuit.
C'est qu'elle a peur d'ouyr mes
tourmens amoureux, et d'estre
obligee de me secourir par les prieres
et les persuasions de cette belle
troupe, comme s'il n'y avoit pas
des dieux qui voyent tout et qui
sçavent tout, et qui ne laisseroient
pas de la condamner comme coulpable,
quand ses fautes seroient
cachees aux hommes. Mais faudra
t'il que l'absence de Charite
soit cause que nous n'entendions
point vostre histoire ? Dit Lernor.
Je n'ay pas le courage de vous rien
raconter, madame, respondit Lysis,
mais il y a un remede à cela.
Voyla Clarimond qui à par tout
cherché des memoires de mes actions
passees, et s'est deliberé de
composer un livre de mes amours.
Qu'il vous dise ce qu'il pourra de
ce qu'il sçait ; je seray moy mesme
bien aise de voir de quelle façon il
s'est mis à travailler pour moy.
Encore que je l'aye tantost querellé,
il faut oublier le passé. Je
ne vous raconteray guere de chose,
dit Clarimond, car je n'ay pas
icy mes papiers qui me seroient
tres-necessaires, pource que j'ay
maintenant la memoire fort courte.
Toutefois je m'en vay vous
dire a peu pres ce que j'ay desja escrit.
Chacun estant alors attentif
pour ouyr ce que Clarimond diroit,
il commença ainsi de parler.
Sous l'heureux regne du plus invincible
roy des fleurs de lis, florissoit
à Paris le fils d'un marchand
de soye dont la vertu esgaloit la
noblesse de race, et dont la noblesse
de race estoit surpassée par
les richesses.
N'en disons pas d'avantage je vous
prie, interrompit Lysis. Si vous faites
mon histoire de la sorte, elle ne
me sera point agreable. Quand
j'enten ce mot de florissoit, il me
semble que c'est la vie de quelque
sainct. Le martyrologe est tout de
ce stile là. Vous me faictes plus
d'honneur que je n'en merite. Si
vous voulez que je face mieux,
repartit Clarimond, donnez moy
donc maintenant des loix. Il faut
que mon histoire commence par
le milieu, poursuivit Lysis, c'est
ainsi que sont les plus celebres
romans. Il faut entrer petit à petit
dans le grand cours de l'histoire
et n'en descouvrir le secret au
lecteur que le plus tard qu'il sera
possible. Vous voulez donc, reprit
Clarimond, que vostre histoire
soit faicte comme celle de
Polixene. Il y en a deux ou trois qui l'ont imitee, et vrayment ils
ont faict une fort gentille chose.
Il me faudroit mettre dés le
commencement que depuis que
Charite eut apris par les lettres de
Lysis, l'extreme passion qu'il avoit
pour elle, son esprit fut assailly de
diverses pensees, ou chose semblable.
Apres avoir suivy le fil de ma
narration, je ferois rencontrer mon
berger chez Anselme, auquel il raconteroit
ses premieres avantures.
C'est ainsi que vous l'entendez,
mais pour moy je ne suis pas
d'avis de faire cela. C'est une bonne
impertinence de parler de cettuy-cy,
et de cettuy-là sans aprendre
aux lecteurs qui ils estoient, et
sans nommer mesme le païs où se
sont faictes les choses que vous
racontez. Ne seroit-ce pas pour
faire enrager tout homme de bon
esprit, qui trouveroit nos recits
tellement broüillez qu'il n'y pourroit
rien comprendre. Je sçay
bien que celuy qui a le premier usé
de ce stile s'est voulu former sur
la chariclee, et ayant ouy dire que
c'estoit une belle chose de commencer
un roman par le milieu,
a faict tout son possible pour
commencer aussi le sien par une
façon qui descouvrist moins que
toutes les autres le sujet dont il parloit,
mais voyez qu'il a bien imité
l'histoire aethiopienne que tant
d'autres ont prise pour patron.
Elle dit que le jour commençoit
à paroistre quand il se trouva des
brigans sur une montagne proche
de l'une des emboucheures du
Nil, et ainsi du reste. Voila que le
temps, les personnes, et les lieux
sont marquez, et Heliodore n'a
pas voulu parler comme un insensé,
nous racontant des choses où
nous n'eussions rien entendu, comme
s'il eust dit, Chariclee ne sçavoit
encore si Theagene estoit
mort ou en vie, lors qu'il arriva
une troupe de brigans aupres d'elle.
C'eust esté bien debutté ma foy
n'eust on pas crû que ce n'eust esté
là que le second livre, et qu'il devoit
y avoir quelque chose auparavant.
Mais cét autheur n'est pas
si sot, et l'on void qu'il ne nomme
point ces jeunes gens que les brigans
rencontrent, pource que c'eust
esté une impertinence de le faire,
si en mesme temps il n'eust raconté
aussi une bonne partie de leur
vie, tellement que pour conclurre,
il faut croire qu'il est bien vray
qu'il y a quelque grace à commencer
un roman par le milieu,
mais qu'il faut que cela se face
avec un tel artifice, qu'il semble
que ce milieu soit le vray
commencement. Il faut avoüer
que tu expliques cette chose aussi
nettement qu'il se peut faire, dit
Lysis, et pource que je voy que
ton principal dessein est d'employer
toute ton industrie à embellir
mon histoire, j'approuve tes opinions :
mais il faut donc que tu me
promettes de reformer ce que tu
as desja fait, et de te mouler sur
Heliodore, puisque tu es de son
party en ce qui est de l'ordre de la
narration. Pour maintenant tu
cesseras de parler de moy, aussi
bien y a t'il icy fort peu de personnes
qui ne sçachent mes diverses
fortunes.
Tous ceux qui estoient là estoient
faschez de voir que Lysis avoit interrompu Clarimond de qui l'on
attendoit un plaisant recit, et neantmoins
Hircan ayant commandé
que l'on aportast dequoy faire
la collation, on trouva fort à propos
de mettre un peu de trefve aux
discours, mais comme l'on prioit
Lysis de manger, il se souvint de
la fuite recente de Charite, et du
commandement sans commandement
qu'elle luy avoit fait il y
avoit quelque temps. Cela le fit
entrer en si mauvaise humeur,
qu'il s'escria soudain, faut-il que
je me resjouysse avec les autres, estant
si incertain de l'estat de mes
affaires ? Helas ! Non, c'est maintenant
la saison pour moy de pleurer
et de vivre en solitude. Adieu
donc, chere troupe, il faut que je
me separe un peu de vous pour ne
point troubler vos contentemens.
Ayant dit cecy il s'enfuit dans
le boccage, et ne voulut plus paroistre.
Personne ne courut apres
luy, et celuy qui en eut le moins
d'envie fut Carmelin qui s'estoit
fort alteré à raconter son histoire,
et estoit bien aise de gouster un
peu avec les autres. Pour son respect
l'on ne dit point de mal de
son maistre, car l'on avoit peur de
luy donner l'envie de sortir de son
service, et il n'y eut que Clarimond
qui prit la hardiesse de luy dire que
son histoire estoit remarquable en
ce qu'il avoit tousjours eu le bonheur
de demeurer avec des hypocondriaques
et que tous ses maistres
avoient eu des chambres à
loüer dans la teste : mais l'on l'interrompit
pour prendre un autre
discours, afin de ne point mesdire
des absens.
Le soleil commençant à se cacher
chacun se voulut retirer : ceux
de la bande d'Oronte s'en allerent
avec luy, et les autres avec Hircan
qui trouva Lysis de retour en son
chasteau. Pour vivre avec des bergers
comme ceux qui sont icy, ce
dit Lysis d'abord, je le feray bien,
mais non pas de me resjouyr avec
des chevaliers et des dames. C'est
dequoy il faut que je m'abstienne
tant que je seray malheureux comme
je me voy.
Un peu apres il soupa avec les
autres sans faire paroistre ny joye
ny tristesse, et il s'amusa à faire plusieurs
remarques sur les histoires
que l'on luy avoit racontees. Chacun
estant sorty de table Carmelin
qui estoit fort curieux entra
dans le cabinet d'Hircan qu'il trouva
ouvert de fortune, et en estant
ressorty tout effrayé, il dit tout
bas à son maistre, ô la grande cruauté
que je vien de voir ! Ce magicien
à arraché la teste à quelqu'un
de ses ennemys, et l'a enfermee
dans son cabinet pour la contempler
à son plaisir. Venez avec moy
sans rien dire ; je vous la monstreray.
Lysis alla alors tout
doucement avec luy jusques au
lieu qu'il luy avoit dit, et Carmelin
ayant ouvert une armoire où
l'on avoit laissé la clef, monstra à
son maistre trois ou quatre grandes
perruques bleuës, avec une
longue barbe à chacune. ô insensé,
dit Lysis, ne voy tu pas qu'il
n'y a point là de teste, et qu'il n'y
a que du poil ? Où sont les yeux, le
nez, et les oreilles ? Je vous demande
pardon, repartit Carmelin, je
n'avois faict qu'entrevoir cecy, et la crainte me l'avoit fait recacher
aussi tost. Mais écoute, dit Lysis,
si est-ce qu'il y a icy je ne sçay
quoy d'estrange, car il me semble
que ce sont là les mesmes barbes
que portoient dernierement les
dieux des eaux. Celle qui à mon
avis a une aulne et deux tiers de
long, apartenoit au dieu Morin ;
c'est elle et non autre. Il
faut que j'aprenne le secret de cecy.
Ayant dit cela il sortit du cabinet
avec Carmelin, et estant aupres
d'Hircan, il luy dit, ha ! Que
je vien de voir de merveilles, docte
magicien. J'ay trouvé dans ton
cabinet les perruques des divinitez
aquatiques ; comment est-ce
que tu les a peu avoir ? Hircan fut
alors surpris, car de vray c'estoient
la les fausses perruques que luy et
ses compagnons avoient mises
pour joüer le personnage des
dieux des eaux. Il estoit fasché d'avoir
esté si peu soigneux que de
laisser son armoire ouverte, mais
il trouva le moyen de tromper
encore Lysis qui luy en ouvroit
le chemin. Il faut que tu sçaches,
gentil berger, luy dit-il, que t'ayant
rendu la forme que tu as maintenant,
les dieux aquatiques avec
qui tu conversois estant arbre, me
voulurent beaucoup de mal de les
avoir privez d'une si douce compagnie
comme la tienne, tellement
qu'ils me prirent en trahison, et
me voulurent mener dans une riviere
pour me noyer. Ils l'eussent
faict si je n'eusse eu recours à mes
charmes, par le moyen desquels je
les rendy aussi immobiles que des
rochers. Croyant alors que je ne
pouvois leur faire plus grand despit
que de les rendre difformes, à
cause que c'est leur principal desir
que de se faire aymer des nymphes,
je les voulus rendre chauves
comme s'ils eussent eu la pelade, et
leur ayant un peu levé la peau au
dessus d'une oreille, je tiray tout,
jusqu'à tant que je leur eusse osté
leurs cheveux et leur barbe. Je les
laissay apres aller où ils voudroient
pour estre le mespris de toutes les
divinitez champestres. Ha ! Les
drosles, dit Carmelin, que je
suis ayse que cela leur soit arrivé !
Ils ne me feront plus de peur avec
leur barbe de crin de cheval teinte
en bleu. Tay toy, repartit Lysis,
ce n'est pas a nous à faire à mesdire
d'eux. Nous ne sommes pas
puissans comme Hircan pour resister
à leurs efforts.
Hircan mena alors tous les
autres bergers dans son cabinet
pour voir les barbes divines, et ils
les regarderent avec une feinte admiration.
Toutesfois le magicien
parla ainsi à la compagnie. Je vous
monstre cecy pource que je croy
que vous eussiez eu trop de regret
si vous ne l'eussiez point veu ; aussi
bien que Lysis et Carmelin :
mais s'ils ne l'eussent point
veu par hasard, jamais autres yeux
que les miens ne l'eussent consideré,
car il ne faut pas que les personnes
prophanes entrent seulement
icy. Vous n'estes pas initiez
en nos mysteres sacrez : c'est
pourquoy je vous adverty que
d'oresnavant personne de vous
ne doit entrer icy sans mon congé.
Ce discours finy les bergers
sortirent du cabinet, et Lysis ayant
alors parlé de s'en retourner à sa cabanne ordinaire pour avoir soin
de son troupeau, l'on luy remonstra
que son hoste y prendroit
garde, et qu'il faloit qu'il receust
le logement qu'Hircan luy offroit.
Il est bien vray, luy disoit
Philiris, que les moutons que
vous gardiez hier s'affligent d'estre
privez de la conduite d'un si
illustre berger, et que de mesme
qu'en l'antienne republique romaine
la terre raportoit mieux
estant cultivee par un laboureur
triomphant ; ainsi ce bestial engraissiroit
merveilleusement, s'il
estoit tousjours conduit par une
houlette, tenuë de la main d'un si
rare personnage que vous : mais
considerez que vous avez bien un
autre troupeau à regir. Vous avez
vos pensees amoureuses qu'il faut
mener paistre continuellement,
et vous ne devez pas vous esloigner
de ce lieu cy qui leur est plus
propre que le lieu où vous desirez
aller, pource que vous estes plus
proche de Charite. Ha ! Dieu que
tu es elegant, dit Lysis, je voudrois
qu'il m'eust cousté tout l'argent
que je possede et avoir eu ta
pensee. Que n'est elle venuë dans
mon esprit, aussi bien que dans le
tien, puisqu'elle me concerne entierement ?
J'en auray du regret
toute ma vie. Pour remedier à mon
infortune, gentil Philiris, je te prie
autant que je te peus prier, fay
moy un don de cette belle et nompareille
pensee. Elle est fort vulgaire,
repartit Philiris, neantmoins
si vous la desirez, elle est
bien à vostre commandement, et
toutes celles que je pourray avoir
d'icy à un mois. Je te remercie tres-humblement
de ta bonne volonté,
dit Lysis, je songe que pour à
cette heure cy, il n'est pas de la
bien-seance que je prenne cette
pensee, car il faudroit que cela se
fist en secret. Il y a icy tant de monde
qui nous entend, que lors que
je croirois avoir quelque chose et
avoir fait une bonne acquisition,
je serois tout estonné que je n'aurois
rien du tout, et que l'on feroit
courir un bruit que la marchandise
que j'estallerois t'apartiendroit.
Comment entendez
vous tout cecy ? Dit Fontenay,
estes vous de ces gens là qui font
commerce de pensees ? En à t'on
estallé cette annee cy dans une
boutique de la foire sainct Germain ?
Je te dy encore que cela ne
se vend pas publiquement, reprit
Lysis, mais apren neantmoins
qu'il s'en faict traffic en toutes façons.
L'on en achepte, l'on en preste,
et l'on en trocque, et je diray
bien qu'il y a tel qui en a affaire
pour quelque chose pressee, comme
pour quelque balet que l'on
doit danser le lendemain, lequel
voudroit en pouvoir trouver à
emprunter à gros interests sur la
place du change. Je ne sçay pourquoy
les notaires n'ont point
cét avis de nous en faire trouver ;
ils y gaigneroient beaucoup. Il me
semble que l'on en desrobe bien
aussi quelquefois, dit Clarimond,
et un certain autheur en ayant
perdu une que l'on luy avoit volee
comme il passoit la nuict sur le
pont neuf ayant son sac aux conceptions
sous le bras, tous ses
amys allerent l'un apres l'autre le
consoler en son affliction. Enfin comme il attend tous les jours les
pensees a l'affust, il fit si bonne chasse
qu'il oublia sa premiere perte.
Quand à moy je vous diray bien
que lors qu'il m'arrive un semblable
accident, il ne me faut point
aller querir des peres capucins
pour me tirer du desespoir. Je suis
si liberal de cette marchandise de
pensees que j'en fay largesse à tout
le monde. Toutesfois je reproche
souvent le larcin modestement à
ceux qui l'ont commis : comme
par exemple un certain poëte ayant
desrobé une pensee dedans mon
banquet des dieux, dont l'on a
faict plusieurs coppies, je ne me
pûs tenir de dire en voyant ses vers,
il y a quelque chose de semblable
à cela dedans mon livre. Si est-ce,
me respondit on, que le poëte
asseure bien qu'il ne vous l'a pas dérobé.
Vrayement non, ce dis-je, il
ne me l'a pas desrobé, car prenez
la peine de regarder dans le banquet
des dieux, vous l'y trouverez
encore. Que voila qui est bon !
Que voila qui est subtil, s'escria
Hircan, que cette rencontre est
naïve ! Je meure si j'en ouy jamais
une pareille, et si tous les apophtegmes
d'Erasme ne sont au dessous
de cecy. La gentillesse qui est
en cette repartie vient de ce qu'ordinairement
les choses qui n'ont
point esté desrobees sont encore
en leur place, mais qu'au contraire
de la maxime generalle si cette
pensee est en son lieu, c'est signe
qu'elle a esté desrobee. L'on peut
dire que cela est fort estrange : mais
certes un homme qui parle de la
perte d'une pensee avec une autre
si belle pensee, ne sera jamais à
plaindre, et il invite les larrons à le
venir desrober encore. J'avoüe
que Clarimond à fort bien rencontré
en cela, dit Lysis, aussi ne
suis je pas si injuste que je ne croye
qu'il a fort bon esprit quand il
veut, et qu'il ne tient qu'à luy
qu'il ne quite les erreurs qui le
possedent. Tout cela est bon, dit
Philiris, mais que l'on me laisse
aussi parler sur le subject des larrons
de pensees. Je me trouvay il y
a quelque temps en une compagnie
où un poëte qui faisoit fort
du suffisant, me disoit, je tasche
d'avoir deux choses qui ne se rencontrent
guere ensemble, la jeunesse
et la continence. Alors me
souvenant que j'avois veu cette
pensee, en un certain autheur du
temps, que je veux appeller Saluste,
je luy respondy ; vous me
pardonnerez, ces deux choses se
trouverront en Saluste aussi bien
qu'en vous. Vous entendez bien
que je voulois plustost dire que la
mesme pensee se trouvoit en cét
autre autheur, que non pas la continence
ny la jeunesse. Cela estoit
fort couvertement et fort subtilement
dit, repartit Lysis, je ne
me lasserois jamais d'ouyr de si
belles choses. Il faut donc que
vous demeuriez ceans, dit Hircan,
afin de jouyr de la douce
conversation de ceux qui y sont.
N'estes vous pas desja tout persuadé.
Berger, dit Philiris, voyez
qu'il n'y a plus moyen de partir ;
il est trop tard. La nuict voulant
tenir son empire à son tour à fait
venir une armee de nuages espais
qui font fuyr la lumiere. Les
grands vents qui soufflent maintenant semblent les chasser comme
s'ils estoient des sergens de bande.
Le dieu du sommeil avec sa
compagnie de songes, tient l'arriere
garde, et n'estant armé que de
pavots, il espere neantmoins de
vaincre tout le monde. Que voyla
de belles imaginations, dit Lysis,
j'en suis charmé, je l'avouë.
C'est icy dedans que je veux estre
vaincu par le sommeil. Apres qu'il
eut dit cela l'on luy donna un lict
à part et à Carmelin aussi, tellement
qu'ils dormirent fort à leur
aise.
Ils ne furent pas si tost esveillez
le lendemain au matin que l'on
les vint avertir qu'Oronte les avoit
envoyé prier de disner avec toute
la bande pastoralle, et il entra mesme
un laquais dans leur chambre
qui leur en fit le message. Lysis ne
sçavoit s'il devoit promettre ou
refuser, pource qu' il ne luy sembloit
pas à propos de se resjouyr
tant que Charite luy seroit rigoureuse :
mais considerant d'ailleurs
que s'il la vouloit fleschir il se faloit
bien presenter à elle, il ne voulut
pas fuyr l'occasion de se trouver
en la maison où elle demeuroit,
joint qu'il craignoit de se
rendre odieux à ses compagnons
bergers s'il quitoit leur compagnie.
Il promit donc au laquais
qu'il iroit disner chez Oronte et
Hircan et les bergers vinrent incontinent
apres remplir sa chambre,
l'entretenant de diverses choses
pour se donner du plaisir. Il
n'y avoit que Meliante qui semblast
triste. Il s'estoit retiré en un
coin où il tiroit de si grands soupirs
du profond de son estomac,
qu'il sembloit que l'on entendist
les soufflets d'une forge. Carmelin
qui estoit d'une humeur fort
pitoyable s'en avisa le premier, et
luy parla de cette sorte. Ne refuse
point de dire ce que tu as, brave
berger, sens tu quelque mal de coste
ou quelque mal de dents qui
t'oblige à te plaindre, ou bien si
c'est que l'on va porter en terre
tous tes parens et amys ? Si tu
m'aprens la cause de ton dueil, tu
te peus bien asseurer que tu as trouvé
un homme qui en vaut quatre
en ce qui est de secourir les affligez.
Il est bien vray que tu me peus
beaucoup servir, ô secourable et
genereux Carmelin, respondit
Meliante, c'est pourquoy il ne
faut point que je te cele que c'est
ton maistre qui est cause de ma
douleur. Ha ! Mon maistre, venez
icy, s'escria alors Carmelin, voulez
vous laisser languir un miserable
qui implore vostre secours ?
Lysis se tourna vers luy ayant ouy
sa voix, et voyant que Meliante ne
faisoit tousjours que soupirer, il
luy dit, he ! Qu'as tu donc, berger,
que tu ne te resjouys pas comme
les autres ? He comment voulez
vous que je me resjouysse, moy
miserable, dont l'on ne tient compte,
respondit Meliante. Les autres
trouvent du secours aupres
de vous, et moy je n'en trouve
point, encore que j'en aye tant de
besoin pour tirer ma maistresse de
captivité. L'on m'a oublié, et l'on
n'a point parlé de m'assister depuis
que mon histoire à esté racontee.
Il est vray que nous avons tort
dit Hircan, et vous Lysis, vous
n'estes pas le moins coulpable, car ayant ouy dire que le berger françois
doit delivrer Panphilie de la
prison enchantee, vous deviez
vous enquerir si ce n'estoit point
de vous que l'on vouloit parler.
Or maintenant je vous averty
qu'il ne faut songer à pas un autre
berger que vous, car en nommant
seulement le berger françois, comme
par excellence, l'on ne peut
douter que l'on ne parle du plus
illustre berger qui soit en cette
contree. Quand cela ne seroit
point visible comme cela est, ma
science profonde me feroit bien
connoistre que c'est vous, ô Lysis,
qui devez rendre à Meliante sa
Panphilie par vostre force incomparable.
Vous ferez ce que les plus
invincibles chevaliers ne sçauroient
faire, et vos armes mettront
à bas l'orgueil des monstres
et des demons. Je vous ay tousjours
crû autant que l'oracle d'un
dieu, sacré magicien repartit
Lysis, et neantmoins il faut que
je vous avoüe que je suis maintenant
en doute si vous dictes verité
ou non : car quelle aparence y a
t'il que je face de grands exploicts
d'armes, et que je prenne une forteresse
gardee par des monstres et
des demons, moy qui sçays mieux
conduire des brebis que des soldats,
et qui jamais ne veux combattre
contre personne si ce n'est à
qui dira de plus belles et de plus
amoureuses chansons, ou à qui
donnera de plus savoureux baisers ?
Que l'incredulité soit surmontee
(dit Hircan avecque le
geste d'un insensé.) il viendra le
jour que la colombe sera couverte
des plumes d'un aigle et qu'elle
destruira les faucons. Le paletot
rustique sera changé en cuirasse
militaire, l'escharpe de la pannetiere
en un baudrier d'espee, et
la houlette en une demye picque.
Que les sages adjoustent foy à de
si veritables choses et principalement
que Meliante cesse de soupirer,
car ce sera pour son sujet que
se feront les miracles.
Chacun admira la prophetie du
magicien, et Lysis entre autres se
donna bien de la peine pour en
trouver la vraye explication. Il
pria Hircan de la luy aprendre, mais
il luy respondit qu'il n'estoit pas
encore temps qu'il la sceust, et que
cependant il faloit qu'il se resjouyst
sans y songer. Tous les bergers
l'inviterent là dessus à ne point
troubler son esprit par aucune fascheuse
pensee, et voyant mesme
que Meliante n'estoit plus triste, il
crût qu'il ne le devoit pas estre non
plus, et qu'il trouvoit de grands
presages d'une prosperité future.
Carmelin songeant à tout ce qui
s'estoit passe, s'imaginoit que puis
que son maistre estoit destiné à delivrer
de prison la maistresse de
Meliante, il faudroit qu'il fist de
grands voyages, et que possible le
voudroit il mener avec luy, à
quoy il ne sçavoit s'il devoit consentir,
et sur cette incertitude de
l'avenir, il avoit plusieurs belles
pensees touchant la vie qu'il meneroit
en ces pays esloignez, de
sorte qu'il ne se pût tenir de dire
à Lysis, mon maistre, faites moy
une faveur, aprenez moy si lors
que Meliante sera de retour en sa
patrie, il sera encore berger, et si
vous le seriez aussi, s'il arrivoit que vous y allassiez avec luy. Ne
doute point que nous ne le fussions,
respondit Lysis. Mais ce
n'est pas tout, reprit Carmelin,
garderiez vous bien les moutons
de ce païs là ? Ils ont possible d'autres
coustumes qu'en France, et
puis je croy qu'ils beellent en langage
estranger ; vous n'y pourriez
rien entendre. Chacun se prit
à rire de l'imagination de Carmelin :
mais son maistre luy remonstra
que le langage des animaux ne
s'entendoit non plus en un païs
qu'en l'autre, et qu'il n'avoit esté
permis de l'entendre qu'à quelques
magiciens dont le nombre
n'estoit gueres grand. L'on ne
sçayt si Carmelin avoit fait sa demande
par malice où par naïveté :
c'est une chose dont l'on n'a pû
estre esclaircy à cause de l'inegalité
de son esprit qui passoit quelquefois
de la subtilité à la niayserie.
Apres qu'il eut tenu quelques
discours semblables au premier,
l'heure de disner estant venuë,
Hircan et ceux de sa bande s'en allerent
tous joyeusement trouver
Oronte, menant aussi avec eux la
bergere Amarylle et sa servante
Lisette.
Oronte ayant desir
de faire un festin solemnel
aux plus gentils
bergers qui furent
jamais en Brie, avoit faict
dresser une longue table sous un
berceau de son jardin pour les
mieux traicter à la pastoralle. On
fut tout estonné de voir qu'il
estoit vestu en berger, et quelques
gens de sa maison aussi. Lysis en
fut si content qu'il les alla embrasser
tous avec une joye extreme :
mais il fut bien plus ravy lors qu'il
vid venir Floride, Leonor, et
Angelique avec des habits blancs,
à la façon des bergeres. Il leur dit
qu'il ne croyoit plus estre jamais
miserable, puis qu'il avoit eu le
bon heur de voir de si parfaites
personnes eslire le genre de vie
qu'il avoit choisi pour soy. Toutesfois
il ne se put tenir de rompre
son compliment pour demander
où estoit la belle Charite. Il ne faut
point que nous vous celions la
verité, dit Angelique ; vostre Charite
a esté si glorieuse qu'elle n'a
voulu ny changer de condition
ny d'habit, quelque supplication
que nous luy en ayons faite. Elle à
pris nos persuasions pour des importunitez, et nous a en fin obligees
à la quereller, si bien qu'elle à
juré qu'elle ne viendroit point
avec nous ny d'une façon ny d'autre.
Lysis crut cecy fermement, encore
que ce ne fust qu'une mocquerie,
car si Charite ne paroissoit
point, c'estoit que n'estant
que servante elle ne mangeoit pas
à la table où estoit sa maistresse.
Faut-il que cette compagnie demeure
imparfaite, s'escria l'amoureux
berger, Charite ne quitera
t'elle jamais cette humeur severe
qui la fait tousjours tenir loin des
autres ?
Angelique voyant que Lysis
commençoit à s'affliger envoya
chercher Charite, mais elle ne voulut
pas se monstrer, et Lisette l'ayant
esté trouver elle se tint avec
elle. L'on ne laissoit pas donc d'estre
quasi en deliberation de se
mettre à table et tout sur le champ,
voyla deux bergers inconnus qui
arrivent. C'estoit deux gentils
hommes de la connoissance d'Oronte
qu'il avoit fait deguiser, lesquels
ayans demande ou estoit Lysis
l'on leur monstra celuy qu'ils
cherchoient. Ils le salüerent courtoisement,
et le plus âgé des deux
parla ainsi. Illustre berger, nous
avons esté envoyez vers vous de
la part de plusieurs personnes de
marque qui ayant veu la lettre et
l'affiche que vous avez envoyé à
Paris, ont eu un desir extreme de
vous venir trouver pour aprendre
de vous cet art admirable de
devenir heureux ; ils sont plus de
deux cent tant garçons que filles,
en deliberation de venir prendre
icy l'habit de berger. Pour nous
nous l'avons desja pris afin de ne
paroistre devant vous qu'en habit
decent en faisant nostre ambassade.
La charge que l'on nous à donnee,
est de vous offrir le service de
nos compagnons, et de vous asseurer
qu'il s'en viendront vers
vous des aussi tost qu'ils seront asseurez
que vous leur ferez une reception
telle qu'ils meritent. Ils
fussent desja venus icy eux mesmes,
n'eust esté qu'ils ont considere
qu'il y a beaucoup de tromperie
dans le monde, et qu'il se pouvoit
bien faire que quelques imposteurs
eussent fait l'affiche au
lieu de vous.
Lysis estant ayse au possible de
cette legation respondit ainsi aux
ambassadeurs. Gentils bergers,
je ne puis desaprouver l'intention
de nos braves pasteurs parisiens.
Ils n'ont pas mal fait de vous envoyer
icy pour voir s'il estoit vray
qu'il y eust un berger Lysis qui
eust entrepris de rendre au monde
sa felicité premiere. Vous verrez
ce que je sçay, et estant venus tout
à propos en cette belle compagnie,
vous y gousterez de nos plaisirs
pour en faire apres un fidelle
raport à vos compagnons.
Le berger ayant dit cecy chacun
fit des interrogations aux
ambassadeurs. L'un leur demandoit
les noms des plus illustres
bergers parisiens ; l'autre vouloit
sçavoir comment ils avoient pû
trouver Lysis qui n'avoit pas
couché chez Bertrand la nuict
passee. Ils respondirent à tout le
mieux qu'ils purent, et cependant
Anselme et Montenor arriverent. L'on n'attendoit plus qu'apres
vous, leur dit Lysis, mais
vous ne venez pas avec un habit
qui me soit agreable. Voulez vous
ressembler à ce Clarimond qui est si
obstiné en ce qu'il croid, qu'il penseroit
estre des-honoré s'il s'estoit
habillé en berger ? Anselme et
Montenor voyans alors qu'Oronte
et plusieurs autres estoient
habillez en bergers, furent marris
de ne l'estre point aussi, afin que
ce ne fussent point eux qui aportassent
de l'inegalité en l'assemblee.
Toutesfois ils n'en firent point
d'excuse, et s'amuserent à apprendre
la nouvelle de l'ambassade
que Lysis venoit de recevoir. Au
mesme temps un de ces parisiens
qui se faisoit appeller Silvian,
oyant nommer Clarimond par
plusieurs fois, luy demanda devant
tout le monde, estes vous
ce Clarimond dont j'ay tant ouy
parler en nostre ville, et qui a faict
un petit livre intitulé le banquet
des dieux, lequel court par tout
escrit a la main ? Je suis l'autheur
de ce livre sans doute, respondit
Clarimond, je ne veux point desavoüer
mon ouvrage. Ha ! Dieu
que j'ay de nouvelles à vous dire ;
poursuivit Silvian, il faut que
vous sçachiez que le banquet des
dieux et quelques autres pieces
que vous avez faites qui taxent les
escrivains, vous ont acquis tant
d'ennemis que je ne m'imaginois
pas de vous trouver encore
en vie. L'un vous menace de vous
battre, l'autre de vous tuer ; il y
en a qui sont en branle de vendre
leur meilleur manteau afin d'avoir
de l'argent pour donner à des assassins,
et quand à ceux qui sont
dans la cour ils s'asseurent sur l'autorité
de leurs maistres, et croyent
que par leur moyen ils vous pourront
ruiner entierement.
Clarimond ne connoissoit
point Silvian ny son compagnon
Menelas, qui jura que tout ce que
l'autre disoit estoit veritable. Il ne
sçavoit s'il les devoit croire : mais
quoy qu'il en fut, n'y ayant rien
en cela qui le pust esmouvoir, il
respondit ainsi froidement. Vous
venez de bien loing m'apprendre
des choses que je sçavois des-ja, je
me doutois bien que ce que j'ay dit
me feroit hayr de ceux contre qui
j'ay parlé. Il ne faloit pas estre
grand devin pour juger cela, et il
faut que vous sçachiez qu'il ne
m'est rien arrivé que je n'aye desiré.
Il vaut mieux estre hay des
sots et des impertinens que d'estre
aymé d'eux, car pour leur complaire
il faudroit leur estre semblable,
ce que j'eviteray le plus
qu'il me sera possible. Au reste
pour leurs menaces elles ne m'estonnent
point : car je ne m'estime
pas moins puissant qu'eux et au pis
aller quand leur hayne seroit mortelle,
je sçay bien le moyen de les
apaiser. Que je leur donne une fois
à disner, et que je leur face boire
du meilleur les voyla mes amys
intimes. Ce sont des escrivains
mercenaires, des piliers de cabaret,
des escorniffleurs de bonnes tables,
et des bouffons infames qui
sont à qui plus leur donne. Je
voudrois bien pouvoir parler à
quelqu'un de leur bande en presence
de si braves gens comme
il y en a icy, vous verriez comme je les rendrois confus. Mais
dites moy, n'ont ils point envie
de se faire bergers suivant la
priere que Lysis leur en à faite ? Ils
ont leu sa lettre attentivement,
respondit Silvian, mais ils ont dit
qu'elle estoit de vostre stile, et se
mocquant de vostre invention
n'ont pas voulu croire qu'il y eust
un berger Lysis au monde. Comment
ceux qui me devroient respecter
me mesprisent ? Interrompit
Lysis, quoy les poëtes et les
romanistes dont je voulois faire
valoir le mestier me meconnoissent ?
Où pourront ils trouves
un meilleur suport que moy ?
Envers qui est ce qu'ils auront plus
de credit ? Ha ! J'abandonne la protection
de leurs personnes, quoy
que j'embrasse tousjours celle de
leur doctrine, et puisque Clarimond
à deliberé de disputer contre
eux, je luy en donne toute permission.
Je voudrois qu'ils se fussent
desja rencontrez pour avoir
le plaisir de leurs controverses.
Ne vous mettez point en colere,
je vous prie, s'en vint dire alors
Oronte à Lysis, voyla mes valets
qui aportent la viande, elle se
refroidira cependant que vostre
esprit s'eschauffe.
Ayant dit cecy il fit laver les
mains à tout le monde, et donna à
chacun sa place selon la qualité
qu'il pretendoit, sans oublier le
seigneur Carmelin. Lysis voulant
donner bonne opinion de soy,
a Silvian et à Menelas, et leur faire
croire que la vie qu'il menoit
estoit fort douce, avoit quité une
partie de sa tristesse, et s'imaginoit
que par ce moyen ils ne diroient
rien de luy à leurs amys qui
ne fust à son avantage. Il ne fut
pas des derniers à faire la guerre à
Clarimond touchant les menaces
des escrivains du temps, et Clarimond
voyant que chacun se mesloit
de le gausser là dessus, repartit
de cette sorte. Il faut que je
vous avoüe que je n'ay pas beaucoup
gaigné envers nos poëtastres
en leur remonstrant leurs
sottises, car ils sont si opiniastres
que l'on ne leur peut faire voir la
verité, et je n'ay rien fait autre chose
que d'irriter des fous contre lesquels
il n'y à pas beaucoup de gloire
à disputer. Toutefois ma peine
n'est pas perdue, puisque j'ay
trouvé en leur langue ce mouvement
perpetuel que plusieurs philosophes
ont tant cherché, et que j'ay
connu que dans leur cerveau estoit
ce vuide que plusieurs ont estimé
impossible en la nature. Outre cela
j'ay obligé les honestes gens qui
sont bien aises de voir que je leur
ayde à sortir de l'erreur où des
ignorans taschoient de les mettre.
Pour ce qui est de la crainte que
l'on s'efforce de me donner, me
remonstrant que j'ay affaire à des
gens qui ont moins à perdre que
moy, et qui font des affronts à
tous ceux qu'ils hayssent, je vous
respons qu'il est impossible de me
toucher de ce costé là, car je ne
croy pas que quand ils m'auroient
attaqué, cela pust nuire d'avantage
à ma reputation que si l'un de
ces insensez qui vont par Paris
m'estoit venu quereller, et pour
leurs injures elles ne m'affligent
non plus que le braire d'un asne.
Clarimond alloit dire beaucoup d'autres choses au mespris de ses
ennemys, lors qu'Oronte l'interrompit,
luy disant qu'il ne faloit
plus parler de querelles, et que c'estoit
troubler la tranquillité de
leur vie pastoralle. La compagnie
commença donc à se resjouir tout à
faict, et Lysis s'amusant à considerer
la diversité des viandes, dit
à Oronte, je pense gentil berger
que tu as envie de saouler nos
yeux aussi bien que nostre estomach.
La pluspart des oyseaux
que je voy sur cette table me semblent
estre encore vivans. Je croy
plustost qu'ils sont prests à manger,
qu'à estre mangez. Pour ceux
qui sont dans des saulses où dans
des potages, il m'est avis qu'ils y
nagent comme dans des estangs,
et quant aux autres qui sont ailleurs,
je les trouve encore si gays
que je crains qu'ils ne s'envolent
de dessus nostre table. Afin d'empescher
cettui-cy de s'envoler, dit
Oronte, en coupant quelque piece,
voila une aisle que je luy rogne,
et que je vous offre. Lysis accepta
ce present, et ayant veu de meilleures
choses en un endroit où il
ne pouvoit attaindre, il dit librement,
je me connoy un peu au vol
des oyseaux ; j'ay apris le mestier
des augures romains. Tous ces
oyseaux vulgaires qui sont devant
moy me semblent malencontreux :
mais si ceux que je voy plus
loin pouvoient passer par icy,
j'aurois de bons presages pour
toutes mes affaires. Le presage ne
vaudra rien si l'on les faict voler
vers vous, repartit Clarimond, car
il faut que cela se fasse par hazard,
et non pas de propos delibere. Il
n'importe, dit Oronte, que nostre
devin fasse comme il l'entend,
et en achevant ces paroles, il envoya
de bons morceaux vers Lysis,
admirant l'invention dont il
s'estoit servy pour les avoir, mais
l'amoureux berger se monstra si
honneste qu'il les refusa, disant
que s'il les avoit demandez, ce n'estoit
que par risee, et pour esprouver
ce que l'on luy respondroit, et
qu'au reste il n'estoit pas
si incivil que de paroistre gourmand
devant une si belle assemblee,
luy qui faisoit sa principale
nourriture de pensees amoureuses.
Apres cecy il ne laissa pas de
manger de tout, et cependant Oronte
incita tous les bergers à boire
les uns aux autres. Ne beuvons
nous point à l'honneur de nos
maistresses, dit Philiris, n'avallerons
nous pas autant de verres de
vin qu'il y a de lettres en leur nom ?
Je ne manque jamais à boire au nom
de Charite, encore que je n'en parle
point, repartit Lysis, l'invention
que tu nous donnes ne m'est
pas nouvelle. J'ay desja beu trois
fois au nom des trois premieres
lettres du plus beau mot que l'on
puisse prononcer. Personne n'en
a rien veu, reprit Philiris, ç'a esté
en cachettes, recommencez le jeu
avec moy. Tu n'y entens pas finesse,
dit Lysis, apren que si je recommençois,
je ferois une grande faute,
parce que les verres de vin que
j'ay beus devroient tousjours estre
comptez, et qu'estant mis avec
ceux que je bevrois avec toi par cy
apres, cela composeroit un nombre
plus grand que celuy des lettres
du nom de Charite, tellement que je contreviendrois au voeu
que j'ay fait il y a long-temps
de faire tout au nombre de
sept.
Ainsi le berger Lysis fit connoistre
que rien ne luy pouvoit
faire quitter ses premiers desseins,
de sorte que les autres faisans bande
à part, luy permirent de se traiter
à sa fantaisie. Pour Carmelin,
chacun beuvoit à luy, et il estoit
de si gentille humeur, qu'il jura
qu'il vouloit faire mentir ceux qui
disoient qu'il n'avoit point de raison,
et qu'il la vouloit faire à tout
le monde. Il se rendit si beau garçon
que lors qu'il fut hors de table,
il chanceloit a tous coups, et
je vous asseure qu'il y en avoit assez
qui ne luy cedoient guere,
soit qu'ils fussent yvres tout a
faict, ou qu'ils feignissent de l'estre.
Lysis se prit à rire, ayant long
temps considere comme ils begayoient
et se choquoient l'un contre
l'autre. Voila de beaux enfans
disoit-il, ils ne se sont pas contentez
d'estre possedez de deux fureurs
à sçavoir de la poëtique et de
la venerienne, ayans leu quelque
part, qu'il y en avoit encore une
troisiesme, qui est la bacchique,
ils ont voulu en estre espris ; je ne
le trouve pas mauvais, pourveu qu'ils ne facent point d'insolences
trop grandes. Bacchus est un dieu
plaisant et aymable qu'il faut reverer à tout le
moins une fois le
mois, quand l'on se trouve avec
ses amys. Je n'ay garde de deffendre
à personne de converser avec
luy, veu que je voy que les poësies
antiennes sont aussi pleines d'yvrogneries
que d'amours, et que
je sçay qu'il y a des poëtes qui n'ont
jamais pû composer, qu'estant
yvres. Pleurez maintenant d'avoir
trop beu, gentils bergers, demain
vous pleurerez d'amour ; que vostre
vie soit diversifiee !
Lysis parloit ainsi avec son jugement
accoustumé, pource qu' encore
qu'il eust beu ses sept coups, il
n'en avoit pas pris beaucoup à la
fois, n'estant pas des plus sujets
au vin. Clarimond estoit bien fasché
de le voir d'un esprit si rassis,
car il eust bien voulu esprouver
quelle extravagance il eust faicte
si l'yvrognerie eust esté meslee
avec sa follie. Pour Carmelin il
avoit tant beu et tant mangé,
qu'il s'en alla rendre gorge en un
lieu un peu escarté, dequoy son
maistre s'estant aperceu, il luy
dit, ha ! Vilain, faut il scandaliser
une si bonne compagnie
par de telles salletez ? Je
veux bien que tu te resjouysses,
et que tu boives, mais non pas que
tu oublies la qualité d'homme et
de berger, et que tu participes à la
brutalité des bestes. Oronte qui
entendoit ce discours s'en vint dire
alors à Lysis, vous avez tort de
blasmer un si honneste homme.
Considerez que si ce qu'il jette dehors,
est une chose si salle, qu'elle
vous fait horreur seulement à la
voir, il a raison de la rejetter : car
comment voudriez vous qu'il la
pust souffrir sur son estomach ?
Ce que tu dis est bon pour le present,
repliqua Lysis, mais pourquoy
est ce que par le passé il à eu
si peu de prudence que d'avaller ce
qui luy devoit estre nuisible ? Je
veux bien qu'on soit yvre jusqu'à la gayeté, mais non pas jusqu'à la
stupidité. Je ne suis point yvre,
mon maistre, dit Carmelin, c'est
que j'ay beu dans un verre gras,
qui m'a fait si mal au coeur, qu'il à
falu que j'aye vomy comme vous
voyez. Ce discours fut entrecoupé
par trois ou quatre hoquets, et
par autant de fois il poussa dehors
du vin et du potage qu'un chien
d'Oronte vint aussi tost lescher,
levant le nez en haut à tous coups
pour voir s'il n'en tomberoit
point encore.
Lysis aprouva les raisons specieuses
de son fidelle Carmelin, et
s'en retourna vers le reste de la
troupe pour sçavoir ce que l'on
estoit deliberé de faire. L'on fut
averty qu'il se faisoit une nopce
assez prés de là, tellement que l'on
prit dessein d'y aller pour passer le
temps. Au bout de la maison d'Oronte
il y avoit un hameau de cinq
ou six maisons, dans l'une desquelles
il y avoit une paysane qui se
marioit à un fermier d'un village
prochain ; l'on avoit fait venir de
Coulommiers la grand'bande des
violons qui concistoit en une basse,
une taille, et une poche qui servoit
de superius. Les conviez
ayans desja disné, et payé l'escot
et presenté les dons à la maniere
accoustumee, cette musique commençoit
à resjouyr l'assemblee par
son harmonie, et il n'y avoit si
chetif pitault qui ne prist son
amoureuse pour la mener danser
à sa mode. Nos gentils bergers
arriverent alors lesquels voulurent
estre de la partie, et se meslant
parmy les villageois danserent des
branles où chacun monstra à peu
pres ce qu'il sçavoit faire, encore
qu'il y en eust quelques uns qui
faisoient des pas en accent circonflexe
et qui ne pouvoient caprioller
qu'à un demy poulce de la
terre. Les paysans voyant tant de
gentils hommes de qualité tenir des
postures si ridicules, et encore avec
des habits extraordinaires comme
ceux qu'ils avoient, s'imaginerent
que l'on avoit dessein de se mocquer
d'eux, si bien qu'ils n'estoient
guere contens. Lors qu'Oronte fut
las de danser et les autres aussi il
fut d'avis que l'on jouast à des petits
jeux. Regardez, dit Lysis à la compagnie,
si vous voulez joüer à l'amour
bandé, ce jeu est fort pastoral.
Il est pratiqué par Amarylle et
ses compagnes dans le pasteur
fidelle, et il m'est avis qu'il à beaucoup
de ressemblance à celuy que
tous les enfans sçavent, et qu'ils
apellent collin maillard. Pour
estre plus ingenieux, je desirerois
bien que nous ne prissions point
d'autre jeu que celuy que messire
Philippes Sidney faict pratiquer
aux bergers d'Arcadie dans ce long
poëme qui est ce me semble dans
le premier tome de son ouvrage
incomparable, mais il est si subtil
que personne n'y entend rien.
Chacun fut d'avis que l'on jouast
a l'amour bandé, et s'estans tous retirez
un peu loin du lieu où se faisoit
la nopce, il n'y eut personne
qui ne donnast sa voix à Carmelin
pour estre l'amour. L'on luy
banda donc les yeux d'un torchon
salle, et chacun s'estant écarté, Lysis
aprit aux autres les paroles du
jeu, puis au lieu de traicter le pauvre
amour doucement, l'on le frapa à grands coups de mottes qui
venoient dessus luy de tous costez
avec tant de roideur qu'il fut contrainct
de se debander et de s'enfuir,
jurant que de sa vie il ne joueroit
à un si mauvais jeu. Ayant
choisi son azile vers les paysans, il
ayma mieux se resjouyr avec eux,
et ayant aperceu Lisette dont le
bel oeil l'avoit grandement feru, il
la voulut mener danser une courante.
Les gentils hommes bergers
revindrent aussi tost pour en
avoir leur passe-temps. Ils virent
que Carmelin n'estoit guere malade,
et qu'il faisoit d'assez bons
pas pour faire mourir de jalousie
les plus braves danseurs de
tous les vilages circonvoysins.
La servante de cuisine de Leonor
se trouva aussi en ce lieu, et Lysis
l'ayant abordee, se proposa de luy
demander beaucoup de particularitez
touchant sa maistresse. Il se
souvenoit que lors qu'il avoit esté
saigné, il luy avoit semblé et à Clarimond
aussi, que l'on voyoit dedans
son sang la figure de Charite.
Il eust bien voulu sçavoir si de mesme
l'on ne voyoit point la sienne
dans le sang de cette belle, où si le
visage de quelque autre amant y
paroissoit. Il croyoit qu'il pourroit
connoistre par là, s'il estoit
aymé ou non. Il fit donc sa demande
à la servante, pource qu' il s'imaginoit
qu'elle avoit esté presente
lors que Charite avoit esté
saignee il y avoit trois ou quatre
jours. Elle luy respondit qu'il estoit
un conteur de follies ; qu'elle n'entendoit
rien à tous ses beaux discours,
et que pour toute satisfaction,
elle ne luy pouvoit dire autre
chose sinon que personne ne
s'estoit amusé à considerer le sang
de charite, et que l'on l'avoit jetté
dans un retraict dés le jour qu'il
avoit esté tiré. Ha ! Quelle imprudence,
et quelle impudence tout ensemble ?
S'escria le berger, ne faloit
il pas conserver une si pretieuse
chose ? Qu'eussiez vous voulu que
l'on en eust faict, repartit la servante,
en eussions nous faict du boudin ?
Ne vous mocquez point, la
belle, reprit Lysis, je suis bien fasché
moy-mesme de ce que Carmelin
a jetté mon sang, car il estoit
assez digne d'estre conservé, puis
qu'il portoit l'image de ma maistresse.
Une autre fois avertissez
nous de tout cecy, dit la servante,
mais pour ce qui est faict, il n'y a
plus de remede.
Tandis que cét entretien se
passa entre le berger et la servante
Carmelin ne se contenta pas d'avoir
mené une fois danser Lisette,
il la voulut mener deux fois encore,
et comme il vint apres un
jeune paysan pour la prendre aussi,
il le repoussa, et luy dit avecque
mespris, que ce n'estoit pas la
viande pour ses oyseaux. Ce rustique
se voyant blessé en son honneur,
donna un grand coup de
poin dans l'estomach de Carmelin,
et estoit pres de redoubler, lors
que Lysis arrivant s'escria, hola,
hola, garçons, voulez vous que
cette nopce soit aussi pleine de carnage
que celle d'Andromede où
Persee transforma en pierre Phinee
le temeraire, apres avoir tué
ses compagnons. Desirez vous
renouveller les nopces d'Hypodamie
ou les centaures se battirent contre les lapithes. J'interpose icy
mon authorité, cessez de vous outrager
je vous prie.
Nonobstant ces paroles, tous
les paysans vinrent entourer Carmelin,
s'aprestans à revancher leur
compagnon, mais Lysis renforçant
sa voix, continua ainsi de parler.
Vile canaille, rustiques infames,
osez vous bien faire des impudences
devant moy qui suis le
premier berger du monde, et devant
Hircan qui est le plus sçavant
magicien de ce siecle ? Ne craignez
vous point nostre courroux ? Les
paysans de Lycie ayans offencé Latone
furent changez en grenoüilles.
Aprenez a estre modestes par
l'exemple de vos predecesseurs, car
nous pourrions bien vous metamorphoser
en des crapaux venimeux,
ou en des couleuvres sifflantes.
Au mesme temps qu'il crioit
ainsi, Oronte alla rudement repousser
les paysans et les contraignit
de se reculer. Toutesfois
ils ne quitterent pas le dessein de se
vanger quand ils pourroient de
Carmelin et de son maistre qui les
avoit injuriez. Le tumulte estant
apaisé en aparence, les joüeurs de
violon qui s'en estoient fuys de
peur que l'on ne cassast leurs instrumens
dans la meslee, s'en
vindrent resjoüyr la trouppe
au son des branles de Poictou.
Voyla le desordre qui cesse maintenant,
dit Lysis, j'en suis fort aise,
car cela estoit de tres mauvais
exemple, et c'estoit un presage
fort sinistre pour les mariez. Ces
violons me resjouyssent tout :
il faut croire qu'ils sont apellez
aux nopces pour nous faire souvenir
que le mary et la femme doivent
tousjours vivre en bon accord
ensemble, et garder une harmonie
semblable à celle des instrumens
de musique. Ils avertissent
aussi les personnes conviees qu'elles
doivent vivre en bonne intelligence
les unes avec les autres, tout
au moins pour ce seul jour, afin de faire honneur à ceux qui les ont
mandees.
Apres ce discours Lysis voulut
que sa compagnie laissast danser
les paysans sans se mesler d'oresnavant
parmy eux, et ayant fait venir
Silvian et Menelas pres de luy
il leur parla de cette sorte. Vous
avez la cervelle si bien faite, messieurs
les deputez, que je ne croy
pas que vous puissiez sortir d'avec
nous tout depitez. Quelque idiot
le penseroit ayant veu le tumulte
qui se vient de faire, et il y en auroit
qui s'imagineroient qu'apres
une chose si estrange et si blasmable,
vous iriez raporter à vos compatriotes,
que je ne mets pas si bon
ordre dans ce païs cy comme je
me suis vante : mais je m'asseure
que vous considerez bien, que nostre
estat n'estant pas encore estably,
et n'ayant pas assez d'hommes,
je ne suis pas assez puissant
pour chasser les seditieux de cette
terre. D'ailleurs vous devez remarquer
que ceux qui ont fait icy
du desordre, ne sont pas des bergers
illustres comme vous et moy ;
ce sont des paysans infames, qui
ne sçavent ny bien ny honneur,
et n'ont jamais leu aucun livre.
Afin que personne ne soit plus
trompé desormais et que leur voyant
mener des moutons, l'on ne pense point qu'ils soient de nostre
bande, j'ordonne qu'ils ne porteront
pas mesme nom que nous,
et qu'ils seront apellez pastres, au
lieu que nous serons apellez bergers
ou pasteurs. Carmelin mesme
ne sera que de leur degré, jusqu'à
tant qu'il ayt temoigné par
quelque signalee action qu'il merite
d'estre du nostre. Vous avez
tres-bien avisé, repartit Silvian, et
neantmoins je vous asseure que
sans cela nous ne lairrions pas de
croire que nous n'avons rien trouvé
qui puisse nuire à vostre reputation.
Toutefois vous nous feriez
plaisir de nous dire icy en bref
quelles sont les principales choses
que vous desirez faire pour ramener
le siecle d'or. Nous ne sommes
pas icy en une salle propre
pour donner audience à des ambassadeurs,
reprit Lysis, et nonobstant
cela je ne feray point de difficulté
de vous contenter, pourceque
 je pren plaisir à temoigner
ma franchise et à m'eloigner de la
pompe des roys. Vous sçaurez
donc qu'encore que du siecle d'or
l'on soit passé en celuy d'argent,
d'airin, et de fer, je vous remeneray
au premier sans remonter par
ces degrez. Vous ne passerez pas
mesme au siecle d'argent pour parvenir
au siecle d'or, c'est à dire qu'il
ne vous en coustera rien. Pour le
culte divin qui doit aller le premier ;
je vous averty que nous revererons
toutes les divinitez que
les antiens ont adorees, mais outre
cela comme je fay profession d'adjouster
aux choses antiennes, lors
qu'elles ne sont pas accomplies, je
mettray en credit quelques divinitéz
nouvelles, comme par exemple
je veux qu'il y ayt un dieu des
romans dont pas un poëte n'a
eu l'esprit de s'aviser, encore qu'ils
fassent plusieurs dieux à leur fantaisie.
Ce dieu aura son temple
dans quelque grotte où pour l'honorer
l'on chantera tous les jours
de belles hymnes, et l'on bruslera
dessus son autel les mauvais romans
pour sacrifice, au lieu que les
bons seront conservez dans le sanctuaire.
Cette premiere annee je
seray le prestre du lieu, et prendray
aussi le tiltre de prince des
bergers françois, estant honoré
et obey de chacun : mais afin que
chacun gouste de la souveraineté,
et que les honneurs se puissent partager
sans tomber dans un estat
monarchique, tous les autres
bergers seront prestres et princes
d'annee en annee chacun à leur
tour. Voila une fort belle proposition,
(dit alors Clarimond qui écoutoit
ce discours) mais j'ay peur
que si vous la suivez, vous ne soiez
declaré rebelle au roy, qui ne
souffrira pas que vous sortiez de
son obeyssance, et que vous establissiez
une republique dedans
son royaume mesme. Il vaudroit
bien mieux faire comme Ronsard
qui dedans un poëme qu'il a dresse
à Muret, le convie et une legion de
poëtes aussi qu'il nomme, de quitter
la France troublee de guerres
civiles, et de s'en aller aux isles fortunees
pour passer le reste de leurs
jours joyeusement. C'est une des
meilleures imaginations qu'il ayt
jamais euës. Je te l'avoüe, repartit
Lysis, mais je ne veux pas pourtant
aller planter des colonies en des lieux fort esloignez ou je ne sçay
si je pourrois arriver à bon port ;
et puis ce n'est affaire qu'aux theutons
et aux cimbres de chercher
d'autres habitations que celles de
leurs peres. Le roy ne nous fera
point poursuivre comme des rebelles,
car nous ne luy osterons rien
de ses droicts, et nostre pouvoir
ne s'estendra point ailleurs que dessus
nous mesme. Vous voulez
dire que vostre gouvernement sera
comme celuy d'un royaume de
la féve ou des petites escoles, dit
Clarimond ; si cela est, je vous
avouë que l'on vous souffrira dedans
la France. Quand tu voudras
tu auras des comparaisons plus dignes,
dit Lysis, mais puisque ce ne
seroit jamais fait si l'on se vouloit
amuser à t'aprendre tout ce que
tu ignores, je retourne à mon premier
propos pour contenter messieurs
les ambassadeurs. Ils se doivent
asseurer, qu'outre le soing
que j'auray de divers sacrifices, et
d'autres choses infinies, j'establiray
une université poëtique et amoureuse
comme j'ay des-ja entrepris.
à de certains jours solemnels l'on
proposera des theses d'amour à l'imitation
de celles que je vy à Paris
il y a quelque temps. Quelques
escoliers les soustiendront, et l'on
disputera contre eux fort et ferme
pour s'exercer l'esprit, et afin que la verité sorte de cette altercation,
comme faict une estincelle
de feu du heurt de deux cailloux. Il
y en aura qui soustiendront par
exemple, premierement que l'absence
aporte plus de contentement
aux amans que la presence. Secondement,
qu'il vaut mieux voir
mourir une fille que l'on ayme,
pourveu que l'on en soit aymé
aussi, que de la voir mariee à un
autre, et n'en estre point aymé.
Tiercement que l'affection est plus
grande apres la joüyssance que devant
la jouyssance. En quatriesme
lieu, qu'il vaudroit mieux jouyr
de sa bergere deux fois la semaine
avec toutes les peines et les inquietudes
du monde, que d'en jouyr
quinze jours tout de suitte en une
annee avec toute liberté, et sans
avoir eu aucune peine à la trouver.
En cinquiesme lieu, que le ressouvenir
du bien donne plus de plaisir
que le bien mesme. En sixiesme
lieu, qu'il vaudroit mieux ne jouïr
jamais de sa maistresse, que de n'en
jouyr qu'à condition infaillible,
qu'un autre en jouiroit, quand il
seroit vostre plus parfaict amy.
Et eu septiesme lieu que la jalousie
d'un amant qui n'a jamais jouy est
plus grande et plus forte que celle
d'un mari qui jouyt tous les jours.
L'on pourra mettre sur le tapis
quantité d'autres propositions plus
subtiles, et chacun sera rendu capable
par de telles disputes. Aux jours
que l'on aura pas ce divertissement,
l'on employera tout son temps à
chanter, à faire des vers, à danser, et
à joüer à beaucoup de petits jeux
pastoraux. Voyla une vie fort delicieuse
et fort desirable, dit Menelas,
mais puisque nous n'exercerons
aucun office, il est certain
que nous ne gagnerons rien, et je
ne sçay dequoy nous entretiendrons
nostre famille, et comment
nous pourrons payer la taille. Nostre
condition est noble et libre,
et par consequent exempte de toute contribution, repartit Lysis,
que rien ne vous mette en peine
de ce costé-là. Pour ce qui sera
de nostre vivre, il ne nous manquera
rien. Il n'y a si petit oyseau
qui ne trouve dequoy disner
encore qu'il n'ayt ny magazin
ny rente fonciere. Le ciel pourvoit
à tous les animaux du monde.
Il est vray que vous ne manquerez
point de nourriture, puisque
vous voulez ramener le siecle
d'or, dit Clarimond, en ce premier
age du monde, tous les fleuves n'estoient
pas de laict, et tous les arbres
ne portoient pas du fruit de lotos,
comme plusieurs sots ont estimé.
La nature ne produisoit que ce
qu'elle produit maintenant, et encore
estoit ce avec moins d'abondance,
pource que rien n'estoit
cultivé, mais l'on se contentoit de
ce que l'on pouvoit trouver, et
pour faire une veritable declaration
du bon-heur de ce temps, il
faut dire que les hommes mangeoient
le gland avec les pourceaux,
et qu'ils s'alloient abreuver
dans les rivieres avec toutes les autres
bestes. Ils n'estoient couverts
que de leur peau, ou de quelque
robbe de fueilles. La terre estoit
leur table et leur lict, l'herbe leur
tapis, les buissons leurs rideaux, et
les cavernes leurs retraictes. Voyla
comme les premiers hommes vivoient
asseurément, et c'est bien
sans raison que l'on tient qu'ils
ont vescu en un siecle d'or, veu
que l'or n'estoit pas descouvert
encore. Que l'on regarde si leur
vie n'estoit pas plustost brutale
qu'humaine, et si ce ne sont pas
des insensez qui la regrettent, et
qui mesprisent la nostre dont l'on
ne sçauroit trop loüer la civilité
et la politesse. Vous avez raison
de croire que vous vivrez facilement
si vous vous gouvernez selon
cette antienne mode, ô Lysis,
car l'on ne vous refusera pas, une
nourriture que l'on accorde bien
aux bestes, mais vous ferez comme
si les legislateurs n'estoient
point encore venus au monde
pour faire sortir les hommes des
forests et des rochers, et leur persuader
de vivre en commun dedans
des villes. Je croy qu'il y aura
fort peu de gens qui vous portent
envie. Vous me ferez pitié
seulement de vous voir devenu
tout sauvage, car si vous voulez
tout à fait ramener vostre siecle
d'or, il faudra que vous alliez tout
nu comme un indien, et que tout
au plus, vous ayez une maison bastie
de boüe comme celles de ces
gueux qu'on trouve sur les grands
chemins où ils vendent des baguettes
aux passans. Je ne croy pas que
les anciens se soient traitez de la
sorte que tu dis, repartit Lysis,
mais quand cela seroit, apren que
je ne veux imiter que ce qu'il y à
de bon dedans leur vie. Il faut que
je me sente du bon-heur de ce dernier
siecle où toutes les plus belles
choses du monde sont inventees.
Il me suffit de vivre dans l'innocence
et dans la liberté du premier
âge, et possible que tu seras
de mon party, lors que tu auras
gousté les douceurs que je me suis
imaginees. Nous ne serons point
enviez ny ne seront envieux de personne.
De toutes les passions il n'y
aura que l'amour qui nous possede. Que si la hayne nous tient quelquefois,
nous ne l'exercerons que
contre les loups qui feront la guerre
à nostre bergerie. Quel plaisir
d'aymer des bergeres dont l'affection
sera mutuelle, et se descouvrira
librement sans que le respect
les retienne, et leur fasse nourrir
dans l'esprit ce qui les gesne. Nous
verrons que ces belles ne seront
point coquettes ny courtisannes
et que les perfidies des amans ne
leur enseigneront point à porter
deux coeurs en une mesme poictrine.
Pour ce qui est du culte divin
et des sciences que nous apprendrons,
j'en ay desja assez parlé,
mais quant à nos passe temps ordinaires,
je m'en suis figuré d'excellents.
Je veux que les plus gentils
d'entre nous joüent presque
tous les jours quelque comedie.
Nos subjects seront pris des poësies
antiennes, et les personnages
ayant esté donnez à ceux qui sçauront
desja toute l'histoire par
coeur, l'on leur dira seulement
l'ordre des sçenes, et il faudra
qu'ils composent quasi sur le
champ ce qu'ils auront à dire. Au
reste j'ay inventé une façon de
theatre qui est nompareille. J'ay
veu les comediens de l'hostel de
Bourgongne ; j'ay veu des jeux à
des colleges, mais ce n'estoit par
tout que fiction ; il y avoit un
ciel de toille, un rocher de carte,
et par tout la peinture essayoit de
tromper nos yeux : mais je veux
bien faire autrement : nous representerons
nos jeux en plein champ,
et aurons pour theatre le grand
eschaffaut de la nature. Nous
n'aurons point d'autre ciel
que le vray ciel ; si un berger doit
sortir d'un boccage, il sortira d'un
vray bocage ; s'il doit boire en une
fontaine, il bevra en une vraye fontaine,
et ainsi toutes choses estans
representees naivement, l'on croira
voir encore la veritable histoire, si
bien que les acteurs estant animez
eux-mesmes, espouseront les passions
des personnages que l'on
leur aura donnez, et les spectateurs
en auront autant de plaisir
que d'estonnement. Je ne doute
point de cela quand je considere
que toutes les fois mesmes que
j'ay veu joüer des comedies à Paris,
encore qu'elles ne fussent pas si
naives que seront les nostres, j'ay
tousjours esté si transporté que je
me suis imaginé, que ce n'estoit
point une fiction. Maintenant que
vous nous faictes de si belles propositions,
dit Clarimond, je suis en
grand branle de vous croire entierement :
mais pour ce qui est de
vos comedies je les aprouve plus
qu'aucune chose que j'aye jamais
ouye. Pour les rendre parfaictes
j'y veux aussi adjouster de mon invention.
Vous sçavez qu'il y a des
comediens qui prennent de certains
personnages qu'ils ne quittent
jamais, comme par exemple l'un
est le docteur, l'autre le capitaine,
et l'autre le faquin. Tous leurs
sujets sont formez là dessus, leurs
qualitez ne changent point, il n'y
a que leurs histoires qui changent.
Je ne desire pas que nous facions
ainsi ; il faut necessairement que
nos qualitez et nos habits changent,
si nous voulons representer
toute sorte de fables antiennes :
mais pour nos façons de parler, elles ne changeront gueres. Chacun
aura un certain langage auquel
il s'accoustumera tellement,
qu'il ne luy coustera rien à trouver
ce qu'il faudra dire, comme
par exemple l'un parlera par allusions
et aequivoques, l'autre par
hyperboles, l'autre par metaphores,
et l'autre par galimathias.
Tous ceux qui ouyrent la proposition
de Clarimond, la trouverent
tres excellente, excepté Lysis
qui ne la pouvoit gouster du
commencement. Toutes fois Hircan
le contraignit de suivre l'avis
des autres, de sorte que l'on donna
la liberté à chacun de choisir son
langage. Fontenay prit les allusions
et aequivoques, Polidor les hyperboles,
Meliante les metaphores,
et Clarimond le galimathias, qui
est un stile composé de pointes et
de destours de paroles qui obscurcissent
tellement le sens, que l'on
n'y sçauroit trouver d'explication.
Pour Lysis il dit qu'il prendroit
un stile net et poly qu'il appelloit
le stile amoureux et passionné.
L'on proposa aussi le stile pedantesque,
les mots de Paris, les proverbes,
les similitudes, et le stile
poëtique, et quelques autres dont
l'on resolut de se servir quand il
en seroit besoin. Les bergeres ne
furent point mises au nombre des
personnages qui paroistroient
sur le theatre, pource que Clarimond
avoit deliberé que l'on ne
feroit rien que de grotesque, et
qu'il ne faloit pas y mesler les dames.
Pour Lysis il ne trouva point
mauvais que l'on les ostast de la
partie, car il estoit bien ayse de voir
des hommes qui fissent les filles,
et c'estoit ce qui luy sembloit le
plus comique.
Il ne fut plus question que de resoudre
quelle piece l'on joüeroit
pour s'essayer. Les uns proposerent
le ravissement de Proserpine,
et celuy de Psiché, et les autres la
descente d'Orphee aux enfers, les
amours de Pyrame et de Thysbé,
la conqueste de la toison d'or, et le
violement de Philomele. En fin
Hircan dit que des le lendemain
on representeroit le ravissement
de Proserpine par Pluton, pourceque
 c'estoit une piece fort commune,
et que l'on avoit veu souvent
representer, si bien qu'elle
seroit tres aysee. Il fut arresté que
Polidor feroit Venus, que le beau
Fontenay qui avoit accoustumé d'estre
vestu en fille feroit la belle Proserpine,
que Lysis auroit le personnage
de Cyane, Clarimond celuy
d'Arethuse, Hircan celuy de Pluton,
Meliante celuy de Jupiter, et Philiris
celuy de Ceres. Il ne restoit plus
que de trouver un Cupidon, et
Clarimond regardant Carmelin
qui en venoit de faire le personnage,
dit qu'il estoit aussi beau
pour l'estre que si l'on l'eust fait
peindre tout expres. Carmelin
paroissant d'une taille fort petite
aupres de Polidor qui devoit estre
sa mere Venus, l'on jugea que l'on
ne luy pouvoit rien donner de plus
convenable, et Lysis s'imagina en
sa faveur un nouveau stile qu'il
apella, le stile enfantin, auquel
il crut qu'il seroit fort propre à
cause de ses simplicitez ordinaires.
Il n'y eut que luy qui fit un peu de
resistance, se souvenant que le personnage
que l'on luy donnoit ne luy avoit point encore esté favorable,
et qu'il avoit esté cause que
l'on l'avoit bien battu cette apresdisnee.
L'on luy osta cette crainte
de l'esprit, et l'on luy asseura que
la partie dont l'on le vouloit mettre
ne luy aporteroit que du plaisir
et de l'honneur. Il y eut alors
un valet qui alla querir les metamorphoses
d'Ovide chez Oronte,
et Philiris y ayant leu tout haut
le sujet de la comedie future, aprit
à peu pres à chacun ce qu'il devoit
faire. Le jour s'estant passé en cet
entretien l'on quita la nopce, et
tous ceux de la bande d'Oronte se
retirans avecque luy, Hircan ramena
les siens vers son chasteau.
Ils estoient pres d'y entrer lors
que Lysis va dire, j'ay une chaleur
excessive ; je ne sçay si elle provient
du temps ou de l'amour qui
possede mon coeur : j'ay une envie
extreme de me baigner ce soir,
n'y à t'il icy personne qui soit de
mesme humeur ?
Il se trouva que Clarimond et
Philiris eurent aussi envie de se baigner,
tellement qu'ils quiterent le
reste de la compagnie pour s'en aller
à la riviere de Morin. Elle estoit
à une demy lieuë de là, et neantmoins
ils firent alaigrement ce
chemin en parlant de diverses choses
à Carmelin qu'ils menoient
pour garder leurs habits, encore
qu'il n'en fust pas beaucoup de besoin.
Comme ils se deshabilloient
Lysis ne pouvant plus celer le dessein
qu'il avoit, leur parla de cette
sorte. Il est bien vray, mes amys,
que je seray fort aise de me baigner
tant pour me rafraischir un
peu en cette saison qui est encore
bien chaude que pour me nettoyer
le corps : mais outre cela mon
intention est d'aller voir les divinitez
aquatiques qui logent dedans
cette riviere. Je n'en ay pas
voulu parler à Hircan, à cause que
je me doute bien qu'il eust tasché
de m'en divertir, me faisant accroire
que je ne suis pas un demy-dieu
comme j'ay esté autrefois, et
qu'il ne m'est plus permis de converser
avec les personnes de cette
qualité. Je ne sçay pour quel sujet
il le dit, car dans toutes les histoires
nous avons beaucoup d'exemples
de personnes humaines
qui ont parlé à des divinitez.
N'est-ce point qu'il les hayt et
qu'il veut que je les haysse aussi ?
Pource qui est des dieux aquatiques,
puisqu'il leur a arraché la
barbe, il est certain qu'il ne les ayme
guere, et quand je luy eusse
parlé de les aller voir, il n'eust eu
garde d'y venir, de peur d'y recevoir
quelque affront. Moy qui
suis de leurs plus grands amys
comme j'en ay eu de tres-belles
preuves, j'iray les voir hardiment
et si je puis je vous feray ouvrir
leur palais de cristal.
Le berger se jetta dans l'eau à
corps perdu en achevant ses paroles.
Clarimond et Philiris craignant
qu'il ne se noyast s'y jetterent vistement
apres luy, et l'allerent relever
comme il estoit desja à demy
suffoqué à force de boire. Ayant
un peu reconnu sa faute, il leur
avoüa qu'il n'y avoit pas moyen
pour ce jour d'aller visiter les divinitez
aquatiques, et qu'elles ne
desiroient pas estre veües, puisqu'elles
n'avoient pas fait fendre les eaux pour luy donner un passage
jusqu'à leur demeure. Il se lava
apres paisiblement, et se rhabilla
avec les autres sans faire aucune
extravagance. Il dit seulement
qu'il estoit bien fasché de n'avoir
pû parler aux dieux des eaux,
pource qu' il les vouloit prier de
leurs jeux, afin de les rendre complets,
s'ils representoient quelque
histoire où il falust necessairement
que quelque deité aquatique parust
sur le theatre. Il dit aussi qu'il
faloit chercher des hamadryades
ou a tout le moins des satyres,
sans lesquels l'on ne pouvoit joüer
aucune bonne pastoralle. Il n'en vouloit
point avoir de contrefaits
comme des autres divinitez, pourcequ'
il avoit leu dans les bergeries
de Julliette que ces bouquins apparoissoient
facilement aux bergers,
et qu'ils ravissoient mesme les
bergeres. Dailleurs il s'imaginoit
qu'il en avoit veu un autrefois, et
qu'il pourroit bien encore en trouver
un veritable.
Ayant cette imagination il pria
Clarimon et Philiris de s'en retourner
chez Hircan, et de le laisser
pres d'un boccage où il esperoit
de rencontrer des divinitez
champestres. Eux qui avoient bien
faim, s'en allerent librement, et le
laisserent avec Carmelin qui eust
bien voulu estre de leur partie pour
ne demeurer point avec son maistre
dont les imaginations ne luy
estoient point agreables. Toutesfois
ils demeurerent ensemble, et
Lysis commença ainsi de parler,
belles hamadryades, divines fees,
qui dansez toute la nuict au clair
de la lune, et vous faunes lascifs,
n'y a t'il pas moyen que je voye
quelqu'un de vous ?
à peine eut il ainsi parlé qu'il
aperceut de loin dix ou douze flambeaux
qui alloient d'un costé et
d'autre. Ha ! Mon dieu, ce sont
des ardens qui nous veulent mener
noyer, s'escria Carmelin, ô
mon maistre, ne les suivez pas ;
que je ne sois jamais reputé pour
le fils de ma mere, s'il ne vous perdent ?
Couchez vous par terre si
vous y voulez remedier. Hà ! Poltron,
dit Lysis, esten toy à ton ayse.
Ceste avanture est reservee pour
moy. Il faut que je suive ces flambeaux,
car je voy que le ciel
m'est favorable. C'est Ceres
Eleusine qui a ouy dire que
demain nous voulions representer
son histoire, elle desire
y assister en personne, et faire elle
mesme son personnage. Voyla
ses flambeaux qui paroissent ; voyla
ses enseignes veritables ; voyla
enfin tous mes souhaits arrivez.
Tous les dieux viendront en terre
pour representer devant nous
ce qu'ils ont fait autrefois, si bien
qu'il faut que ceux à qui nous
avions donné leur personnage, le
quitent modestement, se confessant
indignes de le tenir, et se contentant
d'estre spectateurs.
En disant cecy il courut d'un costé
et d'autre pensant attraper
quelqu'un des flambeaux, mais ils
ne demeuroient guere long temps
en un lieu. Enfin ils se rangerent
tous l'un aupres de l'autre, et Lysis
pensant qu'à ce coup il les atraperoit,
redoubla sa course d'un
tel courage, qu'en passant entre
deux arbres où l'on avoit attaché
une corde, il fit un soubresault, et tomba dans un fossé plein de
joncs et de roseaux. Ceux qui tenoient
les flambeaux estoient les
paysans de la nopce, qui ayant espié
toutes ses actions, avoient sçeu
comme luy et Carmelin s'estoient
allé baigner avec Clarimond et
Philiris. Ils avoient dessein de les
espouvanter, et de les faire tomber
en des pieges qu'ils avoient
mis d'un costé et d'autre, pour tascher
d'attraper ceux qui les avoient
offencez. Quelques uns des leurs
ayans veu que Clarimond et Philiris
estoient entrez chez Hircan,
mais non pas Lysis ny Carmelin,
ils crurent tous qu'ils estoient cheus
quelque part, et qu'ils estoient assez
vangez. Ils les y voulurent donc
laisser, croyant qu'aussi bien leur
eust il esté inutile de les chercher
pendant l'obscurité, quand ils les
eussent voulu battre. Carmelin
ne pouvant plus ouyr la voix de
son maistre, leva un peu la teste,
et ne voyant plus les flambeaux
qui estoient esteints, il prit la hardiesse
de se mettre sus pieds, et de
s'en aller chercher Lysis. Il l'apelloit
de tous costez lors qu'une
voix plaintive parvint à ses oreilles.
Il luy sembla bien que c'estoit
Lysis qui parloit. Où suis-je disoit il ;
suis-je dans les palus infernaux ?
La barque de Charon est elle
bien proche de moy ? Ha ! Mon
pauvre maistre, s'escria Carmelin,
dittes moy où vous estes et je vous
iray secourir. Deesse Ceres, luy repartit
Lysis, au moins si vous me
voulez envoyer aux enfers, aprenez
moy pour quel sujet. Est-ce
pour aller entretenir vostre fille
Proserpine, et luy aprendre
l'art de bergerie ? Carmelin entendant
ce discours si peu à propos, se
tuoit de crier pour faire connoistre
à son maistre qu'il estoit son
fidelle Carmelin, et enfin estant
devallé tout doucement dedans le
fossé il le retira. Lysis ne le prenant
alors que pource qu' il estoit,
chercha avecque luy le chemin du
chasteau d'Hircan qu'ils rencontrerent
apres plusieurs destours. Ils
se plaignirent bien de l'accident
qui leur estoit arrivé, et Carmelin
voulant faire paroistre que sa
peur avoit esté excessive, juroit
que les flambeaux qu'ils avoient
veus, estoient en aussi grand nombre
que les estoilles. Pour les consoler
l'on fit allumer du feu, et l'on
leur apporta à souper, et puis l'on
les fit coucher chacun en un bon
lict, où ils dormirent jusqu'au
lendemain.
Chacun se leva de bon matin
pour estudier ses jeux. Il n'y eut
personne qui ne cherchast dans
l'estude d'Hircan les livres qui luy
estoient necessaires pour aprendre
le langage qu'il faloit tenir. Le
donneur de galimathias fueilleta
les amours de des escuteaux et
autres livres plus recents. Le faiseur
d'hyperboles choisit ce qu'il y
avoit de plus beau pour luy dans
une infinité de livres, et ainsi chacun
songea à se rendre sçavant. Il
n'y eut que Carmelin qui fit parroistre
son ignorance, car ne trouvant
aucun moyen de se servir des
lieux communs qu'il sçavoit par
coeur, il n'avoit rien dans l'esprit
qui luy pust servir en son personnage.
Polidor qui devoit entrer
en la sçene avec luy, luy fit un peu
la leçon, et luy asseura qu'outre ce qu'il luy aprenoit, la necessité de
parler luy fourniroit beaucoup de
conceptions, lors que ce seroit au
faict et au prendre. Carmelin se fia
là dessus, et ne se mit pas beaucoup
en peine d'estudier d'avantage.
Apres qu'ils eurent tous disné,
Pluton vestit une soutane
noire, Jupiter une casaque rouge,
Venus s'habilla de verd, Ceres de
jaune, Proserpine de bleu, Cyane
et Arethuse de blanc, et pour l'amour
l'on fut d'avis qu'il se devoit
mettre tout nud. Il dit qu'il
ne le feroit jamais, et qu'il estoit
trop modeste pour se monstrer à
descouvert devant tant de femmes.
Il se mit donc seulement en
caleçon et l'on luy attacha des aisles
d'oison sur le dos. L'on luy
pendit un carquois en escharpe, et
l'on luy donna un arc en main.
Cependant Clarimond ayant
esté chercher un lieu le plus propre
qui se pouvoit trouver pour
servir de theatre à leur comedie,
en descouvrit un proche du bois
d'Hircan. Ce fut là que toute la
troupe se rendit, et Oronte et
toute sa compagnie s'y trouverent
pour estre des spectateurs. Il y
avoit une petite butte qui servoit
à representer la montagne d'Eryce,
où Venus parut la premiere. Deux
arbres estoient tout contre sur lesquels
on avoit posé un soliveau
en travers, avec un long chable au
milieu, au bout duquel on avoit
attaché un court baston. L'on commanda
à Cupidon de se mettre à
chevauchon dessus, et puis l'on
commença à le faire brandiller
d'un costé et d'autre comme s'il
eust tiré à l'escarpolette, afin de
luy faire imaginer qu'il voloit. Il
fut si estonné de se voir en l'air qu'il
commença à crier qu'il jetteroit
son arc pour avoir les mains libres
et se tenir au chable, si l'on ne faisoit
en sorte qu'il ne fust point
espouvanté. L'on luy jetta alors
une corde pour se garrotter, et
l'ayant mise au tour de soy avec
un noeu coulant, un laquais qui
estoit monté sur l'un des arbres, en
prit l'autre bout. Venus le considerant
apres, luy parla de cette sorte
en son langage d'hyperboles. Cher
fils, qui es un autre moy-mesme,
ne veux tu pas que l'un de tes
traits perce le ciel et la terre, et
serve apres d'aissieu à cette grande
machine, afin que l'on croye
que c'est toy seul qui la soustient ?
Ce sont tes feux qui ont allumé le
soleil et les astres ? N'ont-ils pas
desja bruslé Neptune et toutes ses
eaux ? Pour t'acquerir la derniere
victoire, ne faut-il pas qu'ils aillent
devorer les feux des enfers ? Vien
te reposer sur cette montagne qui
est une colomne qui soustient le
ciel, et porte mesme son sommet
au delà de cette belle voûte
pour servir de trosne à nostre divinité.
Vien icy, mes delices, tu as
desja hache l'air avec tes ailes plus
de fois que la mer n'a de grains de
sable. Vien, mon enfant, et
j'essuyeray la sueur de ton front
qui fait un ocean où l'on pourroit
conduire une flotte assez grande
pour une guerre navalle. Ne
retarde plus, mon mignon, je te vay
monstrer ton oncle que tu dois
blesser si grievement que tout son
corps ne sera rien qu'une playe. Venus se teut alors, et toute l'assistance
attendoit quelque belle
responce de Cupidon, lors qu'il
commença de crier à bouche ouverte,
aouf, mes amys, secourez
moy, l'on m'estrangle. Les uns demeurerent
estonnez, et les autres
se prirent à rire de cecy, mais en
effect chacun regarda Carmelin.
Le laquais qui estoit sur l'arbre tiroit
la corde si ferme qu'il luy chatoüilloit
le col plus que de raison,
tellement que l'on luy commanda
de s'arrester, et le pauvre
Cupidon se souvenant un peu des
sottises que l'on luy avoit conseillé
de dire, parla de cette sorte
avec une voix aussi claire que le son
d'un verre. Que vous plaist-il ? Maman
mignonne ; si vous voulez
que je vous aille voir, promettez
moy que vous m'acheterez un petit
cheval de bois à la foire, afin qu'estant las de voler, je puisse
gaillardement aller par terre. Vous
me donnerez aussi, s'il vous plaist,
un sifflet noeuf, car j'ay vendu le
mien à Mercure pour s'en servir
en ses maquerellages. Que desirez
vous de moy ? Voulez vous que
je vous conte ce que j'ay perdu
aux osselets contre mon frere
Anteros et vos trois graces ? Je
joüay aussi l'autre jour aux espingles
contre Ganimede, mais
c'est un petit tricheur. Il veut tousjours
gagner, et sous l'ombre
que Jupiter l'ayme il croid que
tout luy est permis sans estre sujet
au fouët, et qu'il pourra mesme
quelque jour avoir ma qualité, me
depossedant de mon brandon,
mais où je le trouveray à l'écart je
l'epousteray comme il faut, et si je
diray à son maistre qu'il fait
tousjours l'escolle buissonniere ;
vous sçavez qu'il va apprendre
le latin chez Mercure. Il y
a encore bien des nouvelles. Je
vous diray bien tout, mais, ha !
Mon dieu, je me meurs si l'on ne
me descend ; et tost donc, mes
amys, ostez moy d'icy : je feray de
la sausse dans ma chemise. Descendez
moy, descendez moy ; en
bonne foy, je gasteray toute la ceremonie.
Carmelin ayant parlé ainsi,
l'on ne sceut si ce qu'il disoit
estoit de son personnage, mais enfin
il cria si haut que l'on le devoit
descendre, que l'on vid qu'il parloit
tout à bon, et non pas comme
dans un personnage emprunté.
L'on le tira donc de son escarpolette
et tout aussi tost il s'enfuit derriere
la montagne d'Eryce, où il se
deschargea d'un fardeau qui luy
nuisoit. L'on crut que l'agitation
l'avoit tellement esmeu, que cet
accident luy estoit arrivé de ne pouvoir
commander à son ventre.
Estant donc tenu pour excusé il
revint alaigrement, et ayant grimpé
jusqu'au lieu où estoit Venus, il
s'en alla recevoir ses caresses et ses
embrassemens.
Cependant il sortit une grande
flame d'entre les arbres, et l'on
ouyt le bruit de quelques petards,
puis l'on vid arriver Pluton dans
une charrette traisnee par deux
chevaux noirs qu'il fouëttoit à
tour de bras. Moy qui suis le germain
du pere Altitonant (dit-il en
son langage pedantesque qu'il avoit
choisi) moy dy-je à qui le sort à
donné la thiare acherontide et la
superiorité dedans l'Averne, faut que je souffre que le flambeau latonien
porte les rayons de sa chevelure
doree jusques au milieu
de mes ombres les plus opaques
par des baillemens que la terre
vient de faire ? Il faut qu'avec precipitation
je mette un ordre amplissime
à cette tumultuosité
atroce.
Pluton ayant dit ces paroles faisoit
aller sa charrette d'un coste et
d'autre, et Cupidon disoit tandis
à Venus, je m'en voy luy tirer ma
flesche, en estes vous contente ? Le
feray-je ? En est il saison ? Ma mere.
Elle luy fit signe qu'elle le vouloit
bien, et aussi tost il luy en donna
dans le troisiesme bouton, dequoy
Pluton ayant esté fort surpris
parla en cette maniere. Quelle
nouvelle jaculation vient de me
ferir ? Ha ! Celeste fat, ou trouveray-je
mon dictame ? En disant cecy il
aperceut Proserpine qui faisoit
des bouquets estant assise à l'entree
du bois. Helas ! S'escria t'il,
c'est celle cy qui a emprisonné ma
liberté dedans la geole de sa venusté
ineffable. Je veux en estre aussi
tost ravisseur qu'amateur. à ce
mot il se mit à terre, et alla prendre
Proserpine qu'il porta dedans
son superbe char où il la jetta comme
un sac de blé. Helas cruel, s'escria
t'elle, laisse moy au moins
porter avec moy mes fleurs. Je
t'en conjure par mes pleurs.
Si tu veux un peu attendre, je me
rangeray apres aux lacs que tu m'as
voulu tendre. Quoy me veux tu
prendre, sans me rendre ? Il n'est
pas seur, que tu sois mon ravisseur.
Ne te puis-je fleschir en priant,
ny en criant, ô voleur qui me fais
tant de mal en riant. Ton oreille
n'entend donc point mes tristes
mots, qui tesmoignent que je
souffre tant de maux, mais plustost
tant de morts.
Nonobstant ceste belle plainte
et une autre longue traisnee d'allusions,
Pluton foüetta ses chevaux,
et les fit aller fort comme la
tempeste, pour mener vistement
sa belle maistresse dedans son
royaume infernal. Il passa pardevant
une fosse d'où Cyane sortit à
demie nuë, et avec de longs cheveux
espars comme si elle fust venu
de se baigner, mais la charrette
alla si fort qu'elle ne put faire à
Pluton la reprimende qu'elle avoit
premeditee. Elle ne vouloit pas
manquer pourtant à joüer son
personnage, si bien qu'elle courut
d'un costé et d'autre pour attraper
le dieu des enfers. Au lieu
d'aller dans le bois où il estoit entré
par le derriere de la montagne
d'Eryce, elle s'en alla dans un grand
chemin où elle trouva une autre
charette couverte d'un drap. Il y
avoit dedans un homme et une
femme qu'elle prit pour Pluton
et pour Proserpine. Elle chassa les
chevaux jusques dans la sçene tandis que le chartier s'amusoit à pisser
un peu plus loin. Tu ne passeras
pas plus outre, ô voleur de
Pluton (s'escrioit nostre berger
Lysis qui faisoit le personnage
de la nymphe Cyane) l'amour
ayme mieux la douceur que la force.
Il faloit rechercher Proserpine
par les submissions et les tesmoignages
d'amitié, et non pas là ravir.
Tant que j'auray des bras, je retiendray
la violence de ton char, et moy fille chetive, je resisteray
à un dieu.
Le chartier courant alors apres
la charette s'imaginoit que cette
femme qui l'avoit emmenee, estoit
un fantosme mais se voyant engagé
parmy tant de monde qui estoit
là, il eut l'esprit en plus grande
perplexité qu'auparavant, et ceux
qu'il menoit n'estant pas moins
estonnez, ne cessoient de prier Cyane
qu'elle leur laissast faire leur voyage.
Enfin l'homme qui estoit dans
la charrette, se donna le courage de
descendre pour la repousser, et l'ayant
regardée de pres et écouté attentivement
sa voix, il s'escria aussi
tost, ha ! Fou enragé, c'est donc
toy que nous avons rencontré
maintenant. Je te croyois bien
loin d'icy, et tu te viens encore
presenter devant mes yeux en un
plus mauvais estat que tu n'estois
à Paris et à Sainct Clou ! Te voyla
deguisé en sorciere. Ha ! Dieu,
qu'elle affliction pour nostre famille ?
Faut-il que ce miserable
nous deshonore tous ?
Anselme qui estoit parmy la
bande des spectateurs, n'eut pas si
tost veu cet homme qu'il le reconnut
pour le sire Adrian curateur
de Lysis. Il sortit donc vistement
de sa place et l'alla salüer, le priant
de ne se point fascher contre son
pupille, veu que ce qu'il disoit, ce
n'estoit point par follie, mais pour
s'acquitter du personnage que
l'on luy avoit donné en de certains
jeux qu'ils faisoient.
Cependant Cyane alla se jetter
dedans sa fosse, et commença à
crier ainsi, helas ! Que je suis bien
punie de ma temerité ! Mon sang
se change en eau, mes os s'amolissent,
je n'ay rien qui ne devienne liquide.
Pluton m'a metamorphosee
en fontaine qui pleurera sans
cesse le ravissement de la belle Proserpine.
Adrian écoutant cecy ne prit
point en payement ce que luy contoit
Anselme ; il luy dit que l'on
ne luy pouvoit faire croire que
Lysis ne fust plus insensé que jamais,
et que l'on luy faisoit faire
toutes ces sottises pour tirer du
plaisir de luy. Ne voyez vous donc
pas, repartit Anselme, six ou sept
autres personnes de qualité deguisees
comme luy ? Et tout sur le
champ Hircan, Philiris, et Meliante
que la nouveauté de l'accident
avoit fait sortir hors du lieu
où ils s'estoient retirez, se monstrerent
sans masque à Adrian. Il
vid bien que c'estoient des gens
bien sensez, et fut un peu rapaisé
s'imaginant que son pupille ne
pouvoit rien faire de mal à propos
avec eux. Carmelin s'aprocha
mesme avec les autres, et ayant
connu qu'Adrian ne vouloit pas
croire que l'on representast une
comedie en ce lieu, il luy dit, j'en
estois aussi, voire, monsieur, je
vous l'apren à fin que vous n'en
doutiez point. Voyla encore mon
arc ; regardez, n'est-il pas de beau
bois ?
Tandis que l'on rioit de cette
naïveté, Philiris tout habillé en
deesse comme il estoit, s'en alla
vers Lysis. Il trouva qu'il avoit
l'esprit si transporté qu'il ne pouvoit
considerer que c'estoit son
cousin qu'il venoit de rencontrer
Alme Ceres, disoit cette nymphe Cyane, en parlant à Philiris,
avez vous desja esté par tout chercher
vostre Proserpine avec vos
flambeaux allumez ? Arethuse ne
vous à t'elle point encore apris
que Pluton la tient pour son espouse
dedans l'enfer ? N'en avez
vous point fait encore vostre
plainte à Jupiter roy des dieux ?
Nous n'en sommes pas là, dit Philiris,
venez vistement, l'on à affaire
de vous. He quoy, poursuivoit
Cyane, trouble t'on l'ordre
de nostre comedie ? à quoy tient
il que l'on ne poursuive ? Qui sont
les perturbateurs de nostre joye ?
Pour moy ne fais-je pas bien mon
personnage de fontaine ? Il me
semble que je suis desja fondu en
eau comme sucre dans la bouche.
Je vous dy que voyla un de vos
parens arrivé, reprit Philiris,
venez vistement le saluër ; il est
bien en peine de vous. Il me semble
que je l'ay ouy nommer Adrian.
Souvenez vous un peu si vous le
connoissez.
Cette nouvelle donna de l'emotion
à Lysis, et quoy qu'il eust
accoustumé de prendre toutes les
fictions pour des veritez, le nom
d'Adrian l'espouventa de telle sorte,
qu'il ne s'imagina plus que le
ravissement de Proserpine se vinst
de faire. Il s'enfonça neantmoins
dans sa cachette, non pas pourcequ'
il crust estre devenu fontaine,
mais pour n'estre point veu seulement.
Anselme desirant le faire
paroistre, alla vers la fosse avec
Adrian qui luy dit, la, la, ne vous
cachez point mon cousin, je sçay
bien que c'est vous. Il fut alors
contrainct de sortir de là pour salüer
Adrian, et apres il alla vers la
charrette où estoit la femme de
son bon cousin qu'il avoit prise
pour Proserpine. Cependant qu'il
luy faisoit ses complimens et ses
excuses, Adrian dit à Anselme qu'il
estoit fort estonné de les trouver
en Brie, au lieu que Lysis luy avoit
asseuré qu'ils iroient en forests.
Nous nous sommes trouvez en
ce pays-cy sans y penser, repartit
Anselme, et je croy que ç'a esté
afin d'avoir le bien de vous y voir :
mais vous mesme, aprenez nous
quels bons desseins vous y ont
amené. Je m'en vay en pelerinage
à saincte Fare avec ma femme, respondit
Adrian, encore que je ne
sois pas des meilleurs de ce monde,
si faut il tascher à le devenir. Aujourd'huy
vous vous resjoüyrez
s'il vous plaist avec nous, dit Anselme,
et poursuivant demain vostre
chemin, vous serez d'aussi
bonne heure à Faremonstier, que
si vous y aviez couché. Vous me
tiendrez pour excusé, repartit
Adrian, je m'en vay remonter en
charette s'il vous plaist. Ce ne sera
pas sans boire un coup, dit Oronte,
il faut que vous goustiez avec
nous.
Apres cecy l'on apporta sur le lieu
force bonnes choses à manger, et
la comedie estant rompuë les acteurs
et les spectateurs vinrent estre du
festin. Adrian et sa femme et leur
chartier en ayant pris leur part,
furent d'avis de continuer leur
voyage ; ils monterent en charette
et ayant demandé où c'estoit que
demeuroit Lysis, il est de si bonne
compagnie, respondit Anselme,
que chacun le veut avoir à son tour. Il est tentost chez Oronte,
tantost chez Montenor, tantost chez
Clarimond, mais tousjours aurez
vous de nos nouvelles au chasteau
d'Hircan qui n'est pas loin d'icy.
Apres que j'auray faict mes devotions
à Faremonstier, dit Adrian,
je songeray à me faire payer d'une
petite somme que me doit un
gentil-homme du païs, tellement
que j'y pourray bien demeurer
deux ou trois jours, mais en repassant
je viendray icy prendre
Louys pour le ramener à Paris, car
je croy qu'il vous fait trop d'importunité.
Adieu messieurs et
mes dames, adieu mon cousin,
foüette chartier.
Le chartier fit alors aller les
chevaux, et toute la compagnie
souhaitta un bon voyage au marchand
et a sa femme. Il n'y eut que
Lysis de mal content. Il se faschoit
de la promesse que son cousin faisoit
de le revenir querir, et ne sçavoit
quel remede il pourroit donner
à cela. Clarimond le consola le
mieux qu'il luy fut possible, et
Hircan le voulant faire songer à
des choses plus agreables, luy dit
que puisque le ravissement de
Proserpine avoit esté interrompu,
et qu'il n'y avoit point d'aparence
de le recommencer, il faloit
joüer le lendemain la conqueste
de la toison d'or. Ce dessein est
fort beau, dit Lysis, mais où ferons
nous la mer. Nous irons à un estang
qui est à un quart de lieuë d'icy,
respondit Hircan. Il vaut bien
mieux aller à la riviere de Morin,
repartit Clarimond, je sçay
un endroict où il y à une petite
isle qui sera l'isle de Colchos.
Cela sera excellent, luy dit
Lysis, ce sera toy qui sera Jason,
Meliante sera Medee, Hircan qui
jouë du luth sera Orphee qui
accompagnoit les argonautes, et
les resjouyssoit par sa musique.
Pour moy je seray Zethes, et Philiris
sera Calais, tous deux freres
jumeaux enfans de Boree et d'Orithie,
et pour Carmelin il sera le
roy Phinee, personnage qui luy
convient assez bien à mon avis, car
il est tousjours assez affamé. Quand
aux autres personnages comme
Castor et Pollux et quelques autres
argonautes et les harpies, ceux
qui les representeront ce seront
des gens qui n'auront que faire de
parler s'ils ne veulent.
Cet ordre estant trouvé bon la
compagnie se separa avec esperance
d'avoir bien du plaisir le lendemain.
Chacun des acteurs leut la
fable de Jason, et songea aux paroles
qui pouvoient servir à son
personnage. Pour Carmelin il dit
qu'il ne vouloit plus parler qu'en
docte, et non pas en niais, et qu'il
desiroit monstrer des eschantillons
de sa doctrine. Clarimond
composa avec luy toutes les choses
qu'il avoit a dire, et luy en escrivit
un grand libelle qu'il ne fit
que lire toute la nuict et le matin
encore, tant il avoit desir de bien
faire. Son stile estoit à moitié celuy
des proverbes, et le reste n'estoit
que fantaisie.
L'heure des jeux venuë tous les
comediens s'habillerent et s'en allerent
à la riviere de Morin où le reste
de la compagnie arriva en mesme
temps. Il n'y avoit que ceux de la
bande d'Hircan qui fussent des acteurs, pource qu' il sembloit qu'ils
eussent l'humeur plus gaye et qu'ils
ne fussent propres qu'a donner
du plaisir aux autres. Anselme,
Montenor, ny Oronte n'estoient
donc là que pour regarder avecque
les dames et quelques uns
de leurs amys. Les spectateurs
ayans pris place sur le bord de
l'eau, l'on dressa une table assez
pres d'eux, contre laquelle l'on
mit une chaire. Carmelin s'y vint
asseoir ayant une belle robbe de
chambre, une fausse barbe blanche
et une couronne de carte saffranee.
Il estoit bien ayse de se voir
roy une fois en sa vie, et regardant
trois ou quatre valets qui alloient
mettre quelques plats devant
luy, il estoit fort glorieux de se
voir servy si magnifiquement. Il
se souvenoit bien que Clarimond
luy avoit dit qu'il ne faloit pas
qu'il mangeast, et que l'on luy
viendroit desrober toute sa viande,
mais il croyoit qu'il s'estoit gaussé
de luy et qu'il ny avoit point de
danger d'avaller quelque morceau
s'il le pouvoit faire. Son escuyer
tranchant ne luy eut pas si
tost servy une aisle de poulet, que
les deux harpyes vinrent habillees
grotesquement ; l'une prit l'aisle
avec ses doits, et l'autre ravit la
piece entiere avec un grand crochet
de fer. Le roy Phinee voyant
qu'elles avoient pris la fuite, commença
à parler de cette sorte. Ha !
Moy miserable prince, à quoy me
sert d'avoir tant d'escus que je les
remuë à la pelle, et les mesure au
boisseau ? à quoy me sert d'avoir
tant de maisons champestres où
l'on me nourrit de toute sorte
d'animaux, si je ne puis manger à
cause de ces monstres abominables
qui me ravissent tout ? L'on a
beau me tuer tant de tendres poulets
que l'on faict mourir jeunes,
afin de me faire vivre moy-mesme
plus longuement ; de tout
cela je n'ay rien que la fumee. Mes
courtisans me remonstrent assez
que patience passe sçience, mais un
ventre affamé n'a point d'oreilles.
En l'estat ou je suis je mangerois
des charettes ferrees, car il n'est
saulce que d'apetit. Le roy Phinee
ayant dit cecy jetta les yeux sur
son libelle, qu'il avoit mis dessus la
table, afin d'y regarder quelque
fois, si la memoire luy manquoit.
Clarimond y avoit escrit tout ce
qu'il devoit faire, si bien qu'il
leut tout haut ces paroles
qu'il y trouva, il faut que Carmelin
qui represente le personnage
du roy Phinee, demande à cette
heure à boire. Que l'on me donne
donc à boire, je le commande,
puisque l'escrit l'ordonne, poursuivit-il.
Chacun se prit à rire de cette
plaisante naiveté, mais luy qui ne
songeoit qu'a son profit, s'apresta
à prendre vistement le verre
des mains de ses gens, s'imaginant
qu'il bevroit au moins s'il ne pouvoit
manger : mais comme il pensoit
porter le verre à sa bouche, il
vint une harpye qui donna dessus
un grand coup de griffe, et le cassa
en mille pieces. Cela le mit en colere
tout à bon, et malgré les preceptes
de Clarimond, il se resolut
d'avaller quelque chose. On ne
luy eut pas si tost aporté une esclanche
de mouton, qu'il se rut dessus sans vouloir attendre que
l'on luy en eust coupé un morceau.
Il mordit à mesme d'un grand
courage comme s'il l'eust voulu
devorer tout en un coup, mais
les harpyes vinrent aussi tost qui
tirerent contre luy, et luy penserent
casser les dents. Voyant qu'elles
estoient demeurees victorieuses,
il se fit encore aporter un alloyau,
et prenant le baston de l'un
de ses gents, il donna vivement
sur les doigts à ces monstres lors
qu'ils aprocherent de sa table, quoy
que l'on ne luy eust pas enseigné
de faire cela pour bien joüer son
personnage. Les harpyes emporterent
sa viande neantmoins, et
le laisserent si desconforté, qu'il
ne voulut plus se rien faire servir.
Cependant qu'il gemissoit dessus
sa chaire, l'on vid venir de loin un
batteau où estoient les argonautes
vestus en braves gentils hommes.
Ils avoient tous une rame en
main excepté Orphee qui joüoit
de son luth, et chantoit une chanson
nautonniere qui commençoit
ainsi, messieurs voulez vous
rien mander, ce vaisseau va la mer
passer. Les autres luy respondoient en
coeur, et faisoient une
fort belle musique.
Le vaisseau estant abordé a un
port qui estoit proche de la table
de Phinee, Zethes et Calais se mirent
à terre, et s'en allerent trouver
ce roy. ô beaux jouvenceaux,
leur dit-il, quel bon vent vous à
amenez en mes terres ? Vous y soyez
les bien venus et les mieux receus.
Ne sçaurois-je estre delivré
par vous de quelques mechans oyseaux
qui ravissent tout ce que
l'on met sur ma table pour substanter
mon individu. Grand roy,
repartit Zethes, la plume nous est
sortie du dos en mesme temps que
la barbe du menton. Nous volons
aussi bien que le vent Boree
nostre pere. Faictes aporter de la
viande qui serve d'apast à ces monstres,
et vous verrez qui nous
sommes.
Phinee commanda alors à ses
gens qu'ils luy aportassent quelque
chose. Ils mirent un gros chapon
sur sa table, et les harpyes ne
faillirent point à venir aussi tost
pour le ravir, mais Zethes et Calais
mirent la main à l'espee et leur
donnerent tant de peur qu'ils leur
firent prendre la fuite. Ils coururent
apres avec tant de vistesse que
l'on pouvoit bien s'imaginer qu'ils
voloient. Cependant Carmelin
regardant sur son papier y vid
en marge une annotation qui
luy plut fort, et où il n'avoit
point encore pris garde. Il ne se
put tenir de la proferer tout ainsi
qu'il la trouvoit escrite. C'est
maintenant, dit-il, que le roy Phinee
delivré des harpyes pourra
manger à sa liberté. Il mangea
apres de fort bon courage de son
chapon, et prononça ce discours
moitié par coeur, moitié en le lisant.
Ha que ces mets sont delicieux apres
un long jeusne qui m'avoit restrecy
tous les boyaux comme un
parchemin grille. Que j'auray desormais
de plaisir à savoürer des
viandes dont j'avois oublié le goust !
Je ne croyray plus que mes valets
soient plus heureux que moy, comme
par le passe lors qu'ils mangeoient
tout leur saoul tandis que je ne mangeois qu'à vuide. Comme il
achevoit cecy les enfans de Boree
revindrent victorieux, tellement
qu'il leur dit ces paroles qu'il leut
mot à mot dedans son papier.
Sacrez jouvenceaux, vous m'avez
rendu la vie, puisque vous m'avez
rendu le manger. Asseurez vous
que ce bon office ne sera pas payé
d'ingratitude. Je vous feray dresser
un temple aussi haut que les
nuës, où je vous adoreray tous les
jours comme des dieux tres-salutaires.
Au bout de cecy, il cria tout
haut, fin, à cause que Clarimond
avoit escrit ce mot au bas de son
libelle.
Il se retira apres vers les spectateurs
qui luy aplaudirent autant que
s'il eust faict des merveilles, pourceque
 les fautes qu'il avoit commises
estoient si plaisantes, que
s'il eust suivi les preceptes que l'on
avoit voulu luy donner, il n'y eust
rien eu en luy de si agreable. Pour
les enfans de Boree ils se retirerent
dedans leur vaisseau qui commença
à voguer, et alla aborder à l'isle
de Colchos, ou l'on vid une toison
attachee à un arbre. Les argonautes
estans tous descendus
en terre, Jason qui paroissoit fort
au dessus des autres, commença à
parler ainsi en son galimathias.
Voicy la terre où est la plus grande
richesse du monde, et où il y a un
monde de richesses. Je voy desja
luire la toison d'or qui d'un rayon
foiblement rayonnant, blesse les
yeux sans les blesser, et nous faict
vivre d'espoir autant que nous
mourons de crainte.
Les autres argonautes respondirent
à cela en divers stiles, et ce
fut si haut que ceux qui estoient de
là la riviere, le pouvoient bien entendre.
Medee parut un peu apres
avec des apas qui ravirent la liberté
de Jason. Il l'aborda aussi tost
avec ces paroles, belle ame de mon
ame, desir de mon desir, sejour de
mes conceptions, ne faut il pas
que vous croyez que ma franchise
s'est immolee sur l'autel de vos
beautez ? Depuis que je vous connoy
je suis merveilleusement
amoureux d'une si amoureuse
merveille, et je ne cherche plus
qu'a mourir pour vous d'une vivante
mort qui vale mieux qu'une
mourante vie. Que si vostre
attrayante douceur, se change en
une cruauté si cruelle que vous me
mesprisiez cruellement, et que le
pouvoir par qui vous pouvez me
guerir trouve de l'impossibilité
dans sa puissance, je ne doute pas
que mon infortune amoureuse et
mon amour infortunee ne me
precipitent precipitamment dans
un precipice. Tous ces beaux mots
dont vous enharnachez vostre
langage, (respondit metaphoriquement
la sorciere Medee)
ne peuvent verser dans mon esprit
la croyance de vostre amour.
Je ne me lairray pas endormir sur
le doux oreiller de vos paroles.
Vous venez d'un païs qui regorge
de plus belles femmes que moy,
et je ne me guinderay jamais si
haut dans la presomption, que je
me persuade que vous vous soyez
enfilé dans le traict de mon affection.
Voila pour quoy je m'imagine
que vous avez levé boutique
de dissimulation, mais ma raison
fait si bien la garde dans le fort de mon ame qu'il ne faut pas que
vous esperiez le prendre d'assaut.
Je sçay bien que si vous y estiez entré
une fois vous y mettriez tout
à feu et à sang ; et vous saccageriez
ma ferme constance. Il ne faut pas
que je suive les banderolles de la follie,
et que je me laisse aller aux pipeurs
apasts qui me veulent prendre
dans la nasse. J'ayme bien
mieux costoyer un heureux rivage
pour me voir quand je voudray
à l'abry des mal'heurs.
Jason et Medee qui estoient
des personnes fort capables, continuerent
long-temps leurs discours
qui furent de pareille estoffe
que ceux que vous venez
d'oüyr. Si je les voulois escrire
tous avec toute la suite de
la comedie, ce seroit mettre un
livre dedans un autre, et importuner
les lecteurs par des
gentillesses qui sont desja vieilles, et
qui n'ont pas tant de grace dans le
recit comme elles en eurent la premiere
fois qu'elles furent faites.
Je me contenteray donc de dire,
que Medee autant esprise du merite
de Jason, que Jason l'estoit de
sa beauté, luy donna des drogues
pour assoupir le dragon veillant
qui gardoit la toison d'or. Il s'aprocha
du lieu où elle estoit selon
la fable, mais comme il la pensoit
prendre, le dragon vint l'espouvanter.
C'estoit une machine de
carte qu'un homme faisoit marcher,
s'estant mis dedans. Jason jetta
dessus une certaine liqueur, et
aussi tost la beste demeura estenduë
sans mouvement quelconque, de sorte qu'il
alla librement descrocher
la belle toison qu'il desiroit,
et prit Medee par dessous le
bras pour la faire embarquer dans
son vaisseau et la mener en Grece.
Lysis ayant consideré cecy ne voulut
pas se contenter des paroles
que l'on luy avoit conseillé de dire ;
il s'en alla arrester Jason en le
prenant par le bras. Tu ne t'en
iras pas ainsi, luy dit-il, tu n'as accomply
que la moitié de ton ouvrage.
Penses tu que la toison d'or
soit si aysee à acquerir ? N'as tu
pas leu qu'elle est aussi bien gardee
par les taureaux au pied d'airin et
aux cornes ferrees, que par le dragon
veillant ? Il faut que tu enchantes
ces animaux, et que tu
leur fasses sousmettre le col au
joug, pour leur faire labourer ce
champ où tu semeras des dents
serpentines. Cette fatale semence
germera dans la terre de nouveau
abreuvee de sang et de venin,
et puis elle enfantera des hommes
tous armez contre lesquels tu auras
à combattre, jusques à tant
que l'emotion estant survenuë entre
eux, ils se deffacent eux mesmes.
Ce sera apres ces travaux que
tu meriteras d'estre recompensé.
Demeure donc icy, ou je te jure
que pas un des argonautes ne te
suivra. çà donc, que l'on face venir
les taureaux. Nous n'en avons
point icy, dit Hircan, pensez vous
que l'on puisse representer toute
chose de poinct en poinct ? Vous
nous donnez des sujets trop malaysez.
Il n'y a point de comedie
où l'on ne passe tousjours
quelque chose de l'histoire sous
silence, ou bien l'on fait accroire
que ce qui est de plus difficile
s'est accomply derriere la tapisserie, et l'on le vient raconter apres
sur le theatre. Cette mode là ne
vaut rien, dit Lysis, je veux que
tout soit en sa naiveté. Il faut faire
ce que je conseille si l'on veut
faire des parties avecque moy.
Voyla tous nos jeux gastez faute
de bonne prevoyance. Qu'une autre
fois ceux qui auront le soin de
faire nos preparatifs, n'y oublient
rien de ce qui sera necessaire.
Lysis ayant parlé ainsi se mit
dans le batteau, et tous ceux qui
estoient dans l'isle aussi, car en effet
toute leur comedie estoit
achevee. Ce desordre qui s'y estoit
trouvé estoit plus agreable que le
meilleur ordre du monde, et l'on
prit bien du plaisir à entendre les
plaintes de Lysis qui ne cessa le reste
du jour de quereller Clarimond
et Hircan, pour n'avoir point fait
venir des boeufs dedans l'isle. L'on
l'apaisa en fin par les promesses
que l'on luy fit de jouer toutes les
comedies avec un grand apareil
ou de n'en jouer plustost point,
et son avis fut que quand l'on auroit
fait faire de toute sorte d'habits,
il faudroit representer toutes
les metamorphoses d'Ovide
l'une apres l'autre, et puis toute
l'aeneide de Virgile et quelques
autres poesies encore. L'on s'imagina
que ce seroit un grand passe-temps
de voir representer si facetieusement
tant de fables, et neantmoins
l'on donna de fort longs de
lays à Lysis, pource que le changement
plaist fort a tout le monde,
et que la compagnie avoit
dessein de s'occuper a autre chose,
et puis il estoit fort malaisé de
representer tant de diverses actions
de la sorte comme Lysis se les imaginoit,
car lors qu'il eust falu faire
descendre des dieux du ciel, de
quelle invention se fust on servy ?
L'on n'eust pas representé cela si
facilement que les enfers, que l'on
eust fait dans quelque carriere ou
dans quelque fourneau à brique.
Nostre berger avoit encore un
dessein bien estrange : il vouloit
que pour joüer plus naïvement
une comedie, l'on ne se servist pas
d'une seule sçene, à cause, disoit-il,
que l'on representoit quelquefois
des choses qui avoient esté
faites en divers païs ; il vouloit donc
que ce qui avoit esté fait dans un
village, se fist dans un village, et que
ce qui avoit esté fait sur une montagne,
se fist sur une montagne,
quand mesme il eust falu que les
acteurs eussent cheminé une lieuë
pour en trouver une, tellement
qu'il eust donné la peine aux spectateurs
de les suivre ainsi d'un
lieu à l'autre, et d'aller avec eux
tantost sur le bord d'une fontaine,
tantost dans un temple pour
leur voir joüer leur personnage.
C'estoit ainsi que Lysis vouloit
faire, et non pas edifier sur un theatre
des chasteaux de carte, et apeller
tantost la sçene la Thrace, et
tantost la Grece. Vous voyez bien
par ces imaginations extraordinaires
qu'il avoit envie de s'aprocher
de la verité le plus qu'il
pourroit : mais l'on commençoit
à s'ennuyer de tant de difficultez.
Outre cela l'on consideroit
que si l'on eust long
temps joüé des jeux si publics,
la noblesse fust venuë de vingt
lieues à la ronde pour en avoir son esbatement, et se mocquer possible
d'une telle gentillesse, qui ne
pouvoit pas estre au goust de tout
le monde, car il estoit de cette veritable
histoire comme de ce simple
recit que je vous en fay, lequel
ne sçauroit plaire aux esprits vulgaires
qui ne peuvent gouster la
veritable raillerie. Des paysans et
des bourgeois qui passoient chemin
s'estoient desja arrestez à regarder
la comedie de nos bergers, et
les avoient laissez avec estonnement,
croyant qu'ils eussent tous
quelque follie dans la teste.
Le plaisir de la comedie fut
donc quité et Lysis n'eut plus que
le soin d'aprendre si sa maistresse
n'en avoit rien veu, à cause qu'il
luy sembloit qu'elle n'avoit daigné
paroistre. Encore qu'elle
n'eust point sorty de la maison,
l'on luy fit accroire qu'elle estoit
venu voir la conqueste de la toison
d'or pour une passade, et
qu'elle s'en estoit retournee toute
des premieres ? Je sçay bien qu'elle
ne prend plaisir à aucune chose
de tout ce que je fay, dit le berger,
mais puisque dans toutes mes
actions passees elle n'a point encore
trouvé de tesmoignages de mon
affection, je veux que ce soit ma
mort qui la luy fasse connoistre.
Modere ton desespoir, berger incomparable,
dit Hircan. Tu ne
dois pas mettre fin à ta vie sans le
vouloir des dieux. Il faut que tu
te conserves pour le bien des autres,
car tu n'es pas seulement né
pour toy. Je t'apren maintenant
sans feinte que c'est toy qui es la
colombe qui se doit convertir en
aigle. Le temps est arrivé que je te
doy expliquer ma prophetie. Il
faut que tu quites l'humeur pacifique
pour prendre un courage
martial, et ce n'est que par toy que
la maistresse de Meliante doit estre
delivree de prison. Pour te faire
entendre comment cela se pourra
faire, je t'apren que je te rendray
aussi invulnerable qu'Achille. Si
tu peus faire cela, sçavant magicien,
repartit Lysis, il n'y a point
de doute que j'iray aussi hardiment
dans tous les combats qu'aucun
heros qui fut jamais. Je ne me
vante de rien que je n'accomplisse,
repliqua Hircan, mais il faut que
tu sçaches, que tu ne peus pas
mettre l'avanture afin sans le berger
Carmelin, quoy que le magicien
de la forteresse enchantee, n'en
ayt point parlé ; les dieux m'ont
revelé cecy. Au reste ce gentil Carmelin
ne pourra estre blessé non
plus, car je ne luy veux pas estre
moins favorable qu'à son maistre.
Lysis et Carmelin s'asseurans
sur la parole d'Hircan, s'imaginerent
qu'ils auroient beaucoup de
plaisir à tailler des monstres en
pieces moyennant qu'ils ne fussent
point en hasard de recevoir
des coups. Ayant donc pris congé
de tous ceux qui ne se retiroient
pas chez ce magicien, ils s'en allerent
avec luy en son chasteau.
L'on ne parla que de valeur pendant
le soupé, et le berger Lysis
croyant qu'il deviendroit
facilement vaillant champion, asseura
Hircan qu'il n'avoit rien
prophetisé que de veritable, et
qu'il estoit tout prest à changer le
vestement pastoral au vestement militaire. Il dit qu'il n'estoit plus
en l'erreur où il avoit esté autrefois,
de croire que pour estre heureux,
il ne faloit point porter les
armes, veu qu'il consideroit les
genereuses actions de tant d'antiens
heros, qui n'avoient esté au
ciel que par ce beau chemin.
Lysis et Carmelin se retirerent
dedans leur chambre
apres soupé par le
commandement d'Hircan
qui les alla trouver aussi tost,
leur disant que l'heure estoit venuë
qu'il les devoit rendre invulnerables.
Faut-il que nous nous
mettions tous nuds ? Dit Lysis,
nous voulez vous plonger dans
le fleuve du Stix comme Thetis
y plongea Achille ? Ne soyez donc
pas si peu avisé que cette deesse ;
elle rendit son fils invulnerable
par tout excepté par l'endroit où
l'on le devoit blesser ; c'estoit
avoir fort peu de jugement, ne
luy en desplaise. Elle qui à cause de
sa divinité sçavoit l'arrest des destins
et devinoit les choses futures,
que n'armoit elle à l'espreuve
cette dangereuse partie du corps
d'Achille ? Ne sçavoit elle pas bien
que quand ses ennemys seroient
avertis qu'il avoit un endroict en
son corps qui pouvoit estre blessé,
ils ne tascheroient qu'à le fraper
en celuy là, et le tueroient aussi
tost qu'un autre qui n'eust eu
qu'un corps vulgaire ? D'ailleurs
je ne sçay pas comment elle avoit
faict, puisqu'elle avoit permis
que son talon fust si sensible qu'il
y pust recevoir un coup mortel.
Les playes que nous pouvons recevoir
au talon ne sont point dangereuses,
et quand mesme la gangrene
s'y mettroit, il n'y auroit
qu'a couper le pied pour empescher
qu'elle ne gagnast le coeur,
et qu'elle ne fist mourir la personne.
Si cette Thetis avoit envie de
rendre Achille invulnerable par
tout, que ne le trempoit elle tout
à fait dans l'eau en le tenant par les
cheveux, sans le tenir par un endroit
qui ne pouvoit estre moüillé,
et par consequent demeureroit
mortel ? Que si les cheveux ne
luy estoient pas encore venus, que
ne le plongeoit elle par les pieds
apres l'avoir plongé par la teste ?
Vous vous oubliez, Lysis, dit Hircan,
il ne faut pas passer si avant dans la reformation des actions
des divinitez. Il faut croire que
tout ce qu'elles ont fait, ç'a esté
pour le mieux. Quand vous seriez
Clarimond qui trouve à reprendre
sur tout, vous n'en diriez pas
d'avantage. Toutefois je vous excuse
maintenant, car c'est la peur
que vous avez que je ne manque à
mon devoir qui vous fait parler
ainsi, et vous me voulez avertir
que si je vous veux plonger dans
quelque eau, il faut que je lave vos
membres l'un apres l'autre. Mais
sçachez qu'il n'est pas besoin de
cela : j'ay des charmes si puissans
qu'ils vous rendront invulnerable
avec moins de façon que ne
feroient les divinitez. Comment
expliquez vous proprement ce
mot d'invulnerable ? Dit Carmelin.
C'est à dire une chose qui ne
peut estre blessee, respondit Hircan.
Je vous supplie que mon haut
de chausse ayt donc sa part de vostre
enchantement, reprit Carmelin,
afin que ny par accident ny par
usure il ne s'y face point de playe.
S'il se fait des trous à tes habits, repartit
Hircan, fais y des emplastres
de la mesme estoffe, je n'employe
pas mon art en des choses si
viles. Mais c'est assez cageollé ; que
l'on se taise : il faut que je vous
charme tous deux avec plus d'efficace
que si vous estiez dans le palais
de Circé fille du soleil.
Hircan ayant dit cecy fit quelques ceremonies
extraordinaires, et prononça
quelques mots barbares,
puis il dit à Lysis et à Carmelin, asseurez
vous que rien ne vous peut
blesser desormais, vous n'avez
plus qu'a vous mettre dans mon
carrosse qui vous portera infailliblement
jusqu'au chasteau enchanté
où est la belle Panphilie. Les
deux bergers sortirent alors avec
luy de leur chambre, et s'en allerent
dans la salle où toute la compagnie
les attendoit. Hircan leur
donnant a chacun un baston en
main, leur fit frapper contre un
vieil pot de terre qu'ils eurent aussi
tost cassé. Voyez vous, leur dit-il,
il vous sera aussi facile de rompre
la teste à un monstre, comme de
rompre ce vase. Pour vous rien
ne vous pourra offencer, et
qu'ainsi ne soit, vous en allez voir
l'experience. En disant cecy Hircan
prit une pelle du feu, et faisant
semblant de vouloir s'efforcer de
donner un grand coup sur Lysis
il modera la violence de son bras
lors qu'il aprocha de ses espaules.
Il est vray, s'escria Lysis, tu n'as
faict que me chatoüiller. Et moy,
dit Carmelin, que j'en essaye un peu
je vous prie. Hircan esloigna alors
la pelle du lieu où il vouloit frapper,
et il la deschargea sur les fesses
de Carmelin avec une telle
roideur qu'il les frotta long-temps
apres. Il n'y a point de jeu à cela,
dit-il, il semble que vous me vouliez
donner le morion. Tout cecy
n'est que bien, repartit Hircan, jamais
tu ne souffriras plus de mal
que tu en viens de sentir, car ceux
à qui tu as affaire ne sont pas si
puissans que moy, et puis te voyla
asseuré de n'avoir jamais plus de
playes que je t'en ay faict. Carmelin
s'estant un peu consolé, eut bien
voulu que l'on luy eust encore
aporté force pots et force verres
pour esprouver ses forces, et Lysis eust eu un semblable desir, si Hircan
leur eust permis de faire encore
long-temps exercice. Il leur vouloit
donner leur congé tout à
l'heure ; mais Lysis luy parla de cette
sorte ; ô sçavant magicien, à
quoy est ce que tu songes ? Ne vois
tu pas que nous avons encore des
habits pacifiques. Nous ne paroistrons
pas espouventables, si nous
n'avons des habits guerriers. Pour
moy je veux estre vestu en heros,
autrement je ne partiray point
d'icy. N'as tu pas regardé ce portraict
de la descente de Thesee aux
enfers, que tu as dans ta chambre ?
Puisque je m'en vay faire la
guerre à des voleurs et à des monstres,
ainsi que faisoit ce brave
guerrier, je veux estre equipé comme
luy.
Hircan se souvint alors qu'il
avoit au fonds d'un coffre une
vieille casaque bleuë avec laquelle
il avoit esté autrefois en masque ;
son valet de chambré l'alla querir,
et Lysis l'ayant veuë la trouva fort
belle. Il osta son pourpoinct pour
la mettre, et pource qu' il ny avoit
que des demies manches avec des
escailles et des campanes d'argent,
il retroussa sa chemise jusqu'au
dessus du coude, et l'attacha avec
des espingles afin d'avoir le bras
nud comme les antiens guerriers
que l'on void en peinture. Il voulut
aussi avoir les cuisses nues, tellement
qu'il alla dans une garde-robbe
où il osta son haut de chausse
et son caleçon, et noüa le devant
de sa chemise avec le derriere.
Quand il eust faict cela, l'on luy
apporta des bottines qu'il avoit
desja demandees ; il les voulut
chausser à nud, et en cét equipage
il s'en alla retrouver les autres. Il y
eut quelqu'un qui luy dit qu'il
estoit fort bien habillé à l'antique,
mais qu'il ne l'estoit pas à la mode
du temps present, et que l'on ne
voyoit aucun grand capitaine
dans les armees du roy, qui le fust
ainsi. Qu'ils s'accommodent tous
à leur fantaisie, dit Lysis, et que
l'on me laisse accommoder à la
mienne. L'on ne me fera pas accroire
que de jeunes houbereaux
entendent mieux la milice, que
tant de heros invincibles qui ont
esté placez dans le ciel : l'on ne
connoistroit pas que je desire estre
de leur nombre si je ne les imitois
aussi bien en leurs vestemens qu'en
leurs moeurs. Au reste il ne faut pas
croire que je sois le seul de ce siecle
qui soit vestu comme vous me
voyez ; je m'en vay vous monstrer
que tous les plus habiles hommes
que nous ayons sont vestus
comme moy. Il est vray
qu'ils sont escrivains, mais il faut
croire qu'ils sont aussi guerriers,
puisqu'ils ont l'asseurance de s'habiller
comme Thesee, Achille, et
Ajax. Que si l'on pense me remonstrer
qu'ils ne sont point hommes
d'armes, je diray qu'a plus forte
raison me doy-je vestir comme
un heros, veu que des personnes
de si basse qualité le sont
bien.
Il demanda alors les oeuvres de
sept ou huict poëtes françois
qu'Hircan avoit dedans son estude,
et il monstra à tout le monde,
comme à la premiere fueille de
chaque livre, les autheurs s'estoient
faict peindre avec une casaque à la grecque. Il concluoit
qu'ils s'habilloient de la sorte, puisque
l'on les avoit ainsi depeints,
et de fait qu'il faloit luy accorder
cela, ou bien confesser librement
que ces gens-cy avoient esté fort
fantasques et fort extravagants,
lors qu'ils s'estoient faict portraire
en cést estat. Ce qui estoit
de plus ridicule estoit le portraict
d'un poëte advocat, qui
au lieu de sa longue robe avoit
aussi une casaque à l'antique, ainsi
qu'un heros de medaille, encore
qu'il eust la mine la plus pedantesque
du monde. Outre cela afin de
ne point mettre ce mot de jurisconsulte,
qui ne luy sembloit pas
assez courtisan pour un livre d'amour
comme le sien estoit, il avoit
mis pour sa qualité, droict-conseillant
parisien.
Chacun ayant ry de ces belles
images, l'on dit à Lysis qu'il luy
manquoit encore quelque chose
pour estre tout à fait accommodé
à leur imitation, et qu'il n'avoit
point de couronne de laurier sur
la teste. Aussi n'ay-je point encore
acquis de victoire, repartit ce nouveau
guerrier ; il faut que je porte
un casque jusques à ce temps,
mais il y à bien un autre deffaut auquel
vous ne songez point. Ne
voyez vous pas que ces heros ont
je ne sçay quoy attaché autour du
col ? Je ne puis dire ce que c'est, et
neantmoins il faut que j'aye un
semblable ornement. C'est une
serviette qu'ils ont asseurement,
dit Clarimond. Tu te trompes,
repartit Lysis, c'est parler des heros
indignement ; il n'y a que les
garçons de taverne qui portent la
serviette sur l'espaule. Aussi font
bien les maistres d'hostel des princes,
reprit Clarimond, mais je m'en
vay vous dire à cette heure ce que
c'est que cecy : je l'ay mieux consideré.
Il est vray que c'est une serviette,
mais elle fait tout le tour du
col de ces gens cy, et est attachee
avec un noeu sur leur espaule droicte,
comme si l'on leur vouloit
faire le poil ; je m'asseure que lors
que le peintre vint faire leur portraict,
le barbier leur relevoit encore
la moustache, et que l'on les
à representez au mesme estat que
l'on les à trouvez. Ne te mets
point cela dans l'esprit, dit Lysis,
ce ne fut jamais là une serviette, je
connoy maintenant la verité. C'est
une escharpe que ces galands hommes
portent ainsi à la difference
des gentils hommes vulgaires qui
font passer les leurs par dessous
leur bras ; je veux en avoir une de
mesme. Je vous en donneray librement
une bleuë que j'ay, si vous
la voulez porter, dit Hircan. Je te
remercie de cét offre, repartit Lysis,
n'allons pas en besogne avec si
peu de consideration. Je ne me puis
imaginer que ces escharpes que les
heros doivent porter soient ny
bleuës, ny rouges, ny vertes, ny
jaunes, j'ay quelque opinion qu'elles
sont blanches pour signifier la
candeur de leur ame. Cecy est bien
difficile à juger, dit Clarimond,
car tous nos portraicts sont en
taille douce, et il n'y en a point icy
d'enluminez pour voir de quelle
couleur sont les habits. Lysis à raison
de croire qu'il faut que son
escharpe soit blanche, dit Hircan,
le blanc est la couleur des nouveaux chevaliers ; il faut qu'il le
porte encore que j'aye ouy dire
que le rouge est la couleur de sa
maistresse : mais il y a cela de mal
que nous n'avons point icy descharpe
blanche. Toutesfois j'y
trouve du remede, car je luy donneray
une belle serviette de lin qui
sera aussi belle que du taffetas. Pendant
la ligue les bons bourgeois
qui estoient realistes n'avoient
point le plus souvent d'autres escharpes
pour monstrer de quel
party ils estoient. Je ne te desdiray
de rien, repartit Lysis, j'ay trop
d'envie d'estre vistement accommodé
à l'antienne mode. Aporte
moy telle escharpe que tu voudras,
soit de soye, soit de fil, elle
me rendra fort brave et fort superbe
puisqu'elle viendra de ta
main.
Hircan alla alors luy querir
une belle serviette blanche qu'il
luy mit autour du col, et puis
il l'attacha avec un taffetas rouge
sur son espaule, afin qu'il eust
au moins ce petit noeu pour le
faire souvenir de Charite. Ils ne
manquerent pas tous deux à regarder
en mesme temps dans tous
leurs livres, pour voir s'ils ne faisoient
rien qui ne fust conforme aux
portraicts des poëtes.
Quand le berger fut accommodé
à sa fantaisie Hircan luy mit
un vieil morion en teste, mais il
dit qu'il luy faloit encore une espee,
et qu'il prioit Clarimond de
luy en prester une fort belle qu'il
avoit. Hircan luy repartit qu'il
luy en vouloit donner une autre
qui luy estoit bien plus propre
pource qu' elle estoit faite à l'antique.
Il la fit aporter avec un baudrier,
et la mit au costé de Lysis.
Carmelin regardoit tout ce mystere
sans rien dire, et son maistre
songeant à luy, avertit Hircan
qu'il le faloit aussi habiller comme
un heros de l'antiquité. Hircan
respondit qu'il suffisoit de luy
donner des armes à la mode de nostre
siecle, à cause qu'il n'estoit
pas de si grand merite que Lysis :
de sorte qu'ayant envoyé
querir de fort vieilles armes qui
avoient servy à son bisayeul, l'on
les luy mit malgré qu'il en eust. Jamais
homme ne fut plus estonné
que Carmelin lors que l'on luy
eut endossé la cuirasse, et attaché
les brassards et les cuissots. Il disoit
que l'on l'enfermoit dans une
prison de fer : mais ce fut bien pis
lors que l'on luy mit le casque ; il
disoit que l'on mettoit sa teste
dans une marmite, et jamais il ne
voulut endurer que l'on luy abaissast
la visiere. Hircan importuné
de ses plaintes continuelles, luy fit
accroire qu'encore que son corps
fust aussi invulnerable que celuy
de son maistre, il n'estoit pas si
vaillant que luy, et que pour asseurer
son courage, il estoit fort à
propos de l'armer de pied en cap.
Mais que me serviront ces armes ?
Respondit-il, elles m'empeschent
tellement, que je ne sçay où je suis.
Je ne sçaurois porter mes mains à
ma bouche ; je ne sçaurois avancer
un pied l'un devant l'autre, et
je suis si chargé qu'il me semble
que je porte une tour. Ce fardeau
te semblera leger à la longue, dit
Hircan, et là dessus luy ayant encore
donné en main une rondache de cuir boüilly, il dit à Lysis
qu'il estoit temps de partir. Lysis
respondit qu'il estoit prest, pourveu que l'on luy donnast encore
un javelot ou une demye picque :
mais le magicien luy protesta qu'il
n'en auroit jamais besoin, de sorte
qu'il resolut de s'en aller, et ayant
embrassé tous ceux qui estoient
presens l'un apres l'autre il descendit
dans la cour. Il se mit dans le
carrosse avec Carmelin qui fut bien
ayse de s'y asseoir pour s'y reposer
avec son fardeau. Voicy donc
le char qui nous doit mener au
chasteau enchanté, dit Lysis, je
vien de regarder les chevaux, mais
il ne me semble point qu'ils ayent
des aisles, encore que le magicien
Hircan me l'ayt asseuré plusieurs
fois. Des que vous serez enfermez
là dedans leurs aisles commenceront
à paroistre, dit Hircan,
et toutefois je vous averty
que pour cette fois cy ils ne s'en
serviront point tant qu'ils trouveront
de la terre, et qu'ils pourront
marcher. Ils ne prendront
leur vol que quand ils auront
rencontré la mer. Ce sera alors que
vous irez si viste, qu'il vous semblera
que le carrosse n'ayt point
de mouvement, et il y aura bien
une autre merveille, c'est que les
jours ne vous dureront pas plus
que des minuttes. Quand vous
approcherez de l'isle enchantee,
possible qu'un magicien de mes
amys vous conviera à prendre
vostre repos dans une isle voysine
qui luy apartient ? Ne refusez
point les offres qu'ils vous
fera. Nous nous gouvernerons selon
tes preceptes, dit Lysis, mais
auparavant que je parte, octroye
moy cette faveur de me faire voir
Meliante, pour qui je m'en vay accomplir
tant d'exploits guerriers.
Ce gentil'homme avoit esté empesché
depuis le soupé à escrire des
lettres à Paris ; l'on luy alla dire
qu'il les quitast s'il vouloit voir
partir les valeureux champions. Il
s'en vint les trouver avec une feinte
joye, et s'escria dés le bout de la
cour. Ha ! Genereux guerriers, puis
que vous daignez entreprendre
de mettre ma maistresse hors de
captivité, je prie le ciel qu'il favorise
vos armes. Adieu, mes chers
amys, croyez que vous faictes acquisition
d'un homme qui vous
servira en la mort et en la vie.
Adieu, mon amy, dit Lysis, croy
que je feray tout ce qui me sera
possible pour te rendre content.
Je ne te demande autre chose en
recompense, sinon que des demain
au matin tu ailles trouver les ambassadeurs des bergers
parisiens, pour leur dire qu'ils s'en retournent
vers ceux qui les ont envoyez
icy, et qu'ils leur racontent de
quelle maniere je vy, et combien
ils seront heureux avecque moy.
S'ils arrivent icy auparavant mon
retour, je prie aussi Hircan de les
faire loger par Fourier, car ils seront
en grand nombre, et sur
tout que l'on garde qu'il n'y ayt
point de desordre pour les pasturages.
J'espere de venir reigler
tout dans peu de temps. Quand à
mon cousin Adrian qui doit repasser
par icy, je seray bien ayse
qu'il ne me trouve point, et qu'il
s'en retourne sans moy à Paris.
L'on luy pourra dire quelles hautes entreprises m'occupent ; et quand
à ma maistresse que je reserve pour
la derniere, à cause que je n'en
sçaurois parler sans mourir mille
fois de douleur, ha ! Dieu, il n'est
pas besoin de luy envoyer des excuses
sur mon absence, car j'ay bien
veu que ma presence ne luy plaisoit
guere.
Comme Lysis achevoit ces paroles,
l'on ferma les portieres du
carosse avec des cadenats, et le cocher
foüetta ses chevaux leur faisant
prendre le chemin d'une maison
d'Hircan qui estoit à une lieuë
de là. Ce gentil'homme vouloit
encore tirer du plaisir des fantaisies
de Lysis par une invention extravagante.
Amarille s'en estoit
retournee chez elle dés auparavant
la nuict, si bien que n'ayant plus sa
maistresse à entretenir, il quitta
son chasteau avec les autres pour
suivre le carosse des deux guerriers.
Ils allerent bien loin apres à cheval,
et quand ils furent à la maison
champestre, ils trouverent que le
carrosse estoit desja desattelé, et
que l'on l'avoit laissé sous une arcade
qui estoit pres de la porte. Ils
descendirent de cheval avec le
moins de bruit qu'ils purent, et
s'en allerent escouter ce que disoient
les braves champions. Voy-tu
Carmelin, disoit Lysis, combien
la bouche d'Hircan est veritable ?
Ce magicien nous a asseuré
que lors que nous arriverions
au rivage de la mer, ses chevaux
prendroient leur volee, et iroient
si fort qu'il sembleroit que nous
ne bougeassions d'une place.
Qu'ainsi ne soit, ne remarque tu
pas que ce carrosse ne branle plus ?
On n'entend pas seulement ses roües,
encore qu'il soit croyable qu'elles
tournent en passant par dessus des
nuees. Cela se fait parce que le
mouvement extreme semble estre
une immobilité, et je m'en vay t'aprendre
à ce propos un merveilleux
traict de doctrine. Je lisois il
y à quelque temps les metamorphoses
d'Ovide où je trouvay
que le chien Lelaps dont l'on avoit
fait present à Cephale, poursuivoit
une beste si vivement, qu'un
traict n'alloit pas plus viste. La
beste couroit aussi legerement que
luy, si bien qu'ils estoient tousjours
en egalle distance, et que
Lelaps donnoit en l'air plusieurs
coups de dent. En fin le chasseur
Cephale ayant recours à son dard,
fut tout estonné lors qu'il le pensa
lancer sur la beste, qu'il vid que
le chien et elle, n'estoient plus que
des statuës de marbre qui estoient
demeurees au milieu de la campagne.
Ayant fait tous mes efforts
pour trouver un beau sens à cecy,
j'ay songé que si le poëte à dit que
ces deux animaux avoient esté
changez en des statuës, ç'a esté
pour representer la vistesse extreme
de leur course, et pour aprendre
aux hommes ce que je leur
veux aprendre encore, que le mouvement
extreme ressemble au repos.
Voyla une explication delicate,
il le faut avouer, et je n'ay pas
voulu la perdre quoy que je soustienne
ordinairement que les metamorphoses
sont plustost des
veritez que des fictions, car je
n'enten pas que cecy doive prejudicier
à mon opinion. Que
l'on prenne cecy pour une allegorie plustost que pour une
mythologie. L'on sçait bien
que les plus sçavans docteurs
font des allegories sur les plus
grandes veritez qui furent jamais
au monde. Mais pour revenir à
mon sujet, Carmelin, tu croiras
donc que c'est l'extreme vistesse de
nostre char qui empesche que
nous ne connoissions son mouvement.
Tu n'es pas un homme
si neuf que tu n'ayes veu plusieurs
fois des preuves de ce que je te
veux persuader. Si tu remues un
baston ou une corde bien fort tu
n'en sçaurois remarquer les diverses
secousses. C'est par ce moyen
que nos sens seroient journellement
trompez, si la raison qui
preside au dessus d'eux, ne croyoit
autre chose que ce qu'ils raportent.
Tant de philosophie que
vous voudrez, repartit Carmelin ;
mais ne me dites point que nos
chevaux volent. Quand vous
me representez que nous sommes
maintenant en l'air je n'ay
veine qui ne me tressaille, et croyez
que n'estoit que je suis avec
vous, et que je croy que l'on
ne sçauroit plus ressentir de mauvaise
fortune en vostre compagnie,
je crirois au meurtre et à l'ayde.
Tu espouventerois les chevaux
qui te precipiteroient dans la mer,
reprit Lysis, il vaut mieux se taire ;
possible qu'ils iront si haut qu'ils
nous meneront jusqu'au ciel où
nous verrons des choses dont les
astrologues ne parlent que par
conjecture. Ce sera alors que nous
pourrons faire des almanachs
meilleurs que tous ceux que l'on
vend à Paris. Je feray aussi des horoscopes,
et pour ne point manquer
en mes speculations, je tiendray
en mes mains les astres mesmes,
et verray en les regardant
quelles fortunes ils promettent à
mes amys. S'ils sont animez ou
s'ils peuvent parler, ou bien s'ils
ont chacun une intelligence qui
les conduise et qui parle pour eux,
je tascheray de les consulter sur
leurs diverses influences, et de les
interroger sur d'autres sujets particuliers.
Delà nous verrons le
college, où les ames aprennent
avant que de naistre ce qu'elles doivent
sçavoir un jour. Il y a de bons
demons en ce lieu qui sont leurs
regens, et leur donnent bien la
discipline, lors qu'elles ne profitent
point de leurs instructions.
Platon n'a pas songé à cecy quoy
qu'il ayt assez parlé de la reminisçence.
Nous rencontrerons aussi
les deux tonneaux où Jupiter selon
le dire d'Homere met tout le
bien et le mal qu'il envoye aux
hommes. J'ay envie que tu emportes
plein un bissac du bien que
tu y trouveras, afin que tu ne te
plaignes plus jamais à moy que tu
és malheureux. J'espere que l'on
nous monstrera mesmes les idees
de toutes les choses du monde, et
que nous serons venus à si bonne
heure que nous assisterons à la ceremonie
de quelque apotheose,
c'est à dire que nous y arriverons
lors que l'on fera dieu quelque
homme illustre. Comment verrons
nous quelque chose, dit Carmelin,
puisque nous sommes dans
des tenebres aussi profondes, que
si nous estions encore au ventre
de la mere. Espere de bien en mieux,
repartit Lysis, quelque bon demon nous viendra tirer de cet estuy
où nous sommes enfermez. Ha !
Malheureux que je suis, reprit Carmelin,
je puis bien dire pour moy
que j'ay un double estuy : outre
l'estuy de nostre coche, je suis enfermé
dans mes armes comme un
cousteau dans sa guaisne.
Nos gentils hommes ayans entendu
ces discours dont ils furent
ravis, se retirerent chacun dans le
logement que l'on leur avoit preparé.
Ce fut là qu'ils rirent à leur
aise, et qu'ils se delibererent de
laisser les valeureux champions
dedans le carrosse jusques au matin.
Ils furent avertis qu'ils ne parloient
plus ensemble, tellement
qu'ils crurent qu'ils s'estoient
endormis, et pource qu' il estoit
tard ils se coucherent tous pour se
reposer aussi.
Hircan s'esveilla dés trois heures,
tant il avoit de passion pour les
fantaisies de Lysis, et tout aussi tost
il fit lever les autres afin qu'ils fissent
tous leurs aprests pour tromper
ce vaillant berger. Il s'en alla
depuis au carrosse, et ayant ouvert
les portieres il apella Lysis avec
une voix contrefaite. Luy qui ne
dormoit plus luy demanda incontinent
ce qu'il desiroit de luy. Apren
que je suis un magicien qui te
doit conduire au chasteau enchanté,
poursuivit Hircan, sors et me
suy. Que ce bon homme qui est
avec toy vienne pareillement. Lysis
apella alors Carmelin à haute
voix, mais il ne se resveilloit point
pour cela, et l'empeschement que
ses armes luy donnoient ne troubloit
point son repos. Son maistre
l'apella enfin tant de fois qu'il
se resveilla, mais comme il luy eut
commandé de sortir du carrosse,
il respondit qu'il luy estoit impossible,
et qu'il croyoit y estre cloüé,
tant le fardeau qu'il portoit estoit
pesant. Lysis et le magicien le prirent
alors, et le tirerent de sa place
par force. Tenez moy par le bout
de la robbe, dit le magicien aux
deux guerriers, je m'en vay vous faire
entrer par dessous terre au lieu
où vous desirez aller. Lysis prit
alors Hircan par la robbe, et Carmelin
prit Lysis par le hoqueton,
et ainsi ils traverserent de grandes
escuiries obscures où les deux
guerriers avoient autant de peur
l'un que l'autre. En fin Hircan
leur ayant fait devaler quelques
degrez, leur dit qu'il faloit qu'il
les laissast, et qu'ils n'avoient
qu'a marcher tousjours et se tenir
sur leurs gardes. Lysis ayant quité
avec regret un si bon guide, marcha
le long d'une allee au bout de
laquelle il y avoit un grand cellier
où il faisoit clair par le moyen de
deux chandelles attachees à la muraille.
Avant que d'entrer il demanda
à Carmelin s'il avoit une bonne
espee. Moy une espee, reprit Carmelin,
je n'osay jamais en voir une
toute nuë, et je manierois mieux
une serpe ; vous ne vous estes
point avisé de me donner une espee,
et je ne me suis point avisé
de vous en demander. J'ay un
grand plateau dont je m'ayderay
bien (c'est ainsi qu'il appelloit son
bouclier) mais pleust à Dieu, continuoit
il que j'eusse mon rabot
de menuisier pour rabotter le nez
à ces monstres que nous trouverons,
ou que j'eusse mon villebrequin pour leur faire des trous dans
les fesses. Puisque tu n'es armé que
pour la deffensive, et non pas pour
l'offensive, reprit Lysis, ce sera à
moy à combattre pour toy, et je
n'en suis pas affligé, car ma gloire
en sera plus grande. Avançons
donc et voyons en quel lieu nous
sommes.
Les deux guerriers ne furent
pas si tost entrez dans le cellier
qu'ils virent deux formes de geans
qui s'aprochoient. Ces deux monstres
courant vers eux, se rendoient
quelquesfois aussi petits qu'un
homme de stature ordinaire, puis
tout soudain ils haussoient leur teste
jusqu'à la voute, comme s'ils eussent
eu un col qui se fust allongé
par ressorts. Carmelin se voiant persecuté
de l'un de ces geans, se mit
à crier aussi haut que si l'on l'eust
escorché tout vif, mais pour son
maistre voyant que ces hommes
cy n'avoient point de bras, il ne
craignoit pas tant, et s'imaginoit
qu'il n'avoit qu'à couper ce long
col qui les rendoit espouventables.
Il tascha de tirer son espee,
mais elle estoit si enrouillee qu'il
estoit impossible de la faire sortir
du foureau. Ce fut bien alors qu'il
jugea qu'il estoit un guerrier bien
peu prevoyant, d'estre venu au
combat sans voir si ses armes
estoient bien en poinct. Toutesfois
pour se servir au besoin de ce
qu'il avoit, il osta l'espee du baudrier,
et toute couverte qu'elle
estoit de son fourreau, il ne laissa
pas d'en donner de grands coups
sur le col des geans, mais il ne leur
faisoit point de mal, car il ne frappoit
que contre un baston entouré
d'une serpilliere, au bout duquel
il y avoit une fausse teste que celuy
qui estoit caché là dessous, haussoit
et baissoit à sa fantaisie. Fontenay
et Clarimond faisoient ce
personnage, et prenoient grand
plaisir à espouvanter les deux
guerriers : mais en fin Lysis voyant
qu'il ne gagnoit rien à s'efforcer
de leur couper la teste, il leur donna
une infinité de coups par en bas,
si bien qu'ils s'enfuyrent hastivement
par l'endroit mesme que
Lysis et Carmelin estoient venus.
Je ne me doy point desesperer
pour n'avoir point l'espee nuë,
dit alors Lysis, ce sont icy des
esprits malins qui des que l'on
les touche de quelque arme que ce
soit, souffrent solution de continuité
(pour parler en terme de
philosophe) qu'ils viennent donc
à la foule, tant plus ils seront, tant
plus j'auray de victoires.
Le vaillant berger disoit cecy
lors qu'il sortit d'une petite porte
trois homes bossus par devant
et par derriere, lesquels avoient
des visages si laids, que l'on ne les
pouvoit regarder sans horreur.
L'un qui estoit Philiris se mit a
sonner l'alarme avec deux bastons
sur le fonds d'un tonneau vuide,
comme s'il eust frapé sur un tambour,
et les deux autres qui estoient
Meliante et Polidor, vinrent donner
force coups de plat d'espee à
Carmelin et à Lysis. Ha ! Canaille
(ce disoit l'un avec une voix enroüee)
nous vous renvoyrons
bien garder vos moutons. C'est
bien à faire a de tels rustiques a
s'habiller en chevaliers, et à croire
qu'ils mettront à fin la plus estrange avanture du monde.
Cependant Lysis se sauvoit des
coups le mieux qu'il pouvoit, et
pour Carmelin, n'ayant pas l'esprit
de les parer avec son bouclier,
il le tenoit par un bout comme si
ce n'eust esté qu'une assiette, et en
fin il le jetta à la teste de l'un des
monstres. Il eust bien voulu s'enfuyr
apres, mais il trouvoit ses armes
si pesantes qu'il luy sembloit
qu'elles luy nuisoient plustost que
de luy servir. Afin donc de s'en despestrer,
et d'en tirer encore quelque
bon office en les laissant, il s'efforca
de les oster. Les courroyes
de son casque estoient si usees qu'elles
furent aysement rompuës, tellement
qu'il le prit à belles mains,
et le jetta contre ses ennemys. Il
osta encore ses brassards dont il
fit de mesme, et puis il deslaça son
harnois qu'il leur rua encore jusqu'a
tant qu'il se trouva desarmé.
Il y eut quelqu'un de ses coups qui
les attaignit si vivement, qu'ils en
voulurent avoir la raison. Ils redoublerent
leur charge dessus le
maistre et le valet, encore qu'il n'y
eust plus que Lysis qui se revanchast,
et qui leur donnast des coups
sur leur bosse dont ils se servoient
de plastron. Enfin ces deux monstres
joignirent les deux guerriers
de si pres, qu'ils les pousserent vivement
et les renverserent à terre.
Ils se mirent dessus eux, et leur
ayant bien pincé le nez et les aureilles,
ils s'enfuirent avec celuy
qui joüoit du tambour. Lysis et
Carmelin ne se releverent qu'à
peine, tant ils avoient de foiblesse,
et toutesfois ils ne laisserent
pas de croire qu'ils estoient victorieux
puisque le champ de bataille
leur estoit demeuré. Ha ! Poltrons,
s'escria Carmelin, vous vous en estes
fuys pour aller mourir quelque
part, car les blesseures que nous
vous avons faictes ne vous permettront
pas de vivre d'avantage ;
vous avez esté honteux de vous
laisser mourir devant nous, mais
si je vous puis rencontrer, je vous
donneray encore cinquante coups
de baston apres vostre mort. Il
n'est pas encore temps de faire du
brave, dit Lysis, le peu de consideration
plustost qu'une vraye valeur
te fait parler si haut. Que feras tu,
pauvre homme, s'il vient
encore d'autres ennemis ? Te voyla
tout desarmé. Je m'asseure sur ce
que je ne puis estre blessé, non plus
que vous, dit Carmelin, mais helas !
Sommes nous à la fin de nos
travaux ? Ne voy-je pas paroistre
un dragon horrible ?
Lysis regarda alors en un coin
du celier où il n'avoit point encore
jetté les yeux ; il y aperceut un
espouventail qui avoit une teste
de loup, et un corps faict comme
un crocodrille. Il fut long temps
sans en oser aprocher, mais voyant
que ce monstre ne se remuoit
point, il prit la hardiesse de luy aller
descharger un grand coup d'espee.
Carmelin luy jetta aussi
une des pieces de son harnois qu'il
ramassa, tellement que la machine
commença à branler, pourcequ'
elle estoit attachee sur un pied
où elle estoit balancee. Son mouvement
donna une telle crainte
aux deux guerriers, qu'ils s'imaginerent
qu'elle avoit de la vie, et
neantmoins Lysis eut le courage si bon, qu'il redoubla ses coups
jusqu'a tant qu'il l'eust renversee
par terre, et qu'il l'eust renduë immobile.
Ses attaintes furent si puissantes,
que le corps de ce monstre
qui n'estoit que de mechante toile,
se creva en plusieurs endroits
d'où il sortit de la bourre, du foin,
du papier, et quelques haillons,
dequoy Lysis fut si esbahy, qu'il
s'escria incontinent, regarde, Carmelin,
quels vilains boyaux sortent
du corps de cette affreuse beste.
Il me semble que nous en sommes
empuantis. Ma foy, ce ne
sont que des chiffons, dit Carmelin,
ne le voyez vous pas ? Tu as
raison, repartit Lysis, mais c'est ce
que j'y trouve de plus esmerveillable,
quand je considere que les
demons ont autrefois animé cette
machine pleine d'ordures afin de tromper les hommes. Il pourroit
bien estre aussi que c'estoit icy
un vray dragon, mais que tous ces
guenillons luy sont sortis du corps
de mesme que l'on void plusieurs
personnes ensorcellees vomir des
charbons, des miroirs, des escritoires
et d'autres merceries. Le
bon Lysandre nous en fait foy
dans son histoire que le gentil
D'Audiguier a composee. Il sortit
de son corps de semblables choses
pour avoir esté pensé par charme
des playes qu'il avoit receuës en
un combat.
Tandis que les deux champions
s'amusoient à considerer l'horrible
corps du monstre, une triste voix
parvint à leurs aureilles. Ne sortiray-je
point de la captivité ou je
suis ? Disoit elle, quand sera-ce que
la plus insigne valeur du monde
sera employee pour me secourir ?
Lysis crut alors que c'estoit Panphilie
qui parloit, et ayant compassion
de sa misere il donna du
pied contre une petite porte, qui
sembloit estre celle de la prison. Elle
s'ouvrit aussi tost, et il trouva
dans une petite cave une fille esploree
qu'il prit pour la maistresse
de Meliante. C'estoit un jeune
garçon que l'on avoit ainsi deguisé,
lequel sçavoit fort bien joüer
son personnage. Il se jetta aux
pieds de Lysis dés qu'il le vid, et
luy embrassant les genoux l'apella
son liberateur. Lysis fit relever
cette belle dame, et la tenant d'une
main, commanda à Carmelin
de prendre une chandelle pour
sortir des tenebres de la prison.
Panphilie faisoit semblant de trembler
en allant, de sorte que Lysis
luy dit pour l'asseurer, qu'il avoit
tué tous ceux qui la gardoient, et
qu'elle ne devoit plus craindre de
tomber entre leurs mains. Comme
ils alloient par des salles basses
où ils ne connoissoient rien, et se
cognoient contre des meubles
qu'ils rencontroient, Hircan qui
estoit deguisé aparut encore, et
leur dit avec la mesme voix qu'auparavant,
suivez moy, incomparables
heros, je vous meneray à
sauveté. Apres avoir dit cela il les
conduisit jusqu'au carrosse, où il
fit mettre aussi la belle Panphilie.
Il ferma apres les portieres avec les
cadenats, et ayant este retrouver
ses compagnons ils s'habillerent
tous à l'accoustumee, puis ils monterent
à cheval, et s'en retournerent
avec luy à son chasteau où ils
se mirent aussi tost au lict pour se reposer un peu. Cependant le cocher
d'Hircan ayant laisse trois ou
quatre heures durant les avanturiers
dedans son carosse, y attela
les chevaux, et le remena chez
son maistre suivant le commandement
qui luy en avoit esté
faict. Lors que le carosse ne
bougeoit d'une place, Lysis croyoit
encore qu'il alloit par l'air,
et quand il commença à rouler il
s'imagina alors qu'ils estoient
en terre ferme, et qu'ils seroient
bien tost en la maison d'Hircan.
Comme en effet en moins de rien,
l'on luy vint ouvrir une portiere,
et il se trouva dans une cour qui
luy estoit bien connuë. Carmelin
estant descendu avec luy, ils firent
aussi descendre Pamphilie, et la
menerent dans la chambre d'Hircan
qui estoit couché avec Meliante.
Bien venus soient les genereux
heros qui ont delivré Panphilie
de prison, s'escria le magicien. Levez
vous, Meliante, allez les remercier.
Meliante mit alors une robbe
de chambre sur ses espaules, et
les alla embrasser avec plusieurs
compliments. Il se tourna apres
vers Panphilie, à laquelle il fit beaucoup
de feintes caresses. Elle ne
luy estoit plus rigoureuse, d'autant
que ses services passez, et le
grand soin qu'il avoit eu de la delivrer
de captivite luy avoient
amolly le coeur. Hircan s'estant
habillé cependant, se fit aporter
deux couronnes de laurier, dont il
mit l'une sur la teste de Lysis, luy
ayant osté son casque, et l'autre
sur la teste de Carmelin. Pense t'on
que je me vueille contenter de ce
chapeau ? Dit Carmelin, il ne me garentira
pas du froid ny de la pluye ;
que l'on me rende le mien que j'avois
quité pour prendre un maudit
heaume. Il y a trop long temps
que j'ay la teste nuë. Tu as la teste
assez couverte pour un victorieux,
dit Hircan, demande à ton
maistre si les portraicts de tous les
heros n'ont pas la teste faicte
comme la tienne est maintenant.
Que l'on fasse mon portraict tout
nud si l'on veut, reprit Carmelin,
mais je veux que mon vray corps
soit bien vestu de pied en cap.
Lysis voyant que Carmelin
n'entendoit rien à s'accommoder
comme luy d'une façon heroïque,
permit que l'on luy donnast
son chapeau. Dés qu'il l'eut, il y
mit la couronne de laurier en guise
de cordon, ce que l'on trouva
fort a propos. Philiris, Polidor,
Fontenay, et Clarimond, arriverent
là dessus et firent de grandes
acclamations de joye pour l'heureux
retour des valeureux bergers.
L'on pria Lysis de conter les diverses
fortunes qu'il avoit courues,
et luy voyant que chacun
estoit habille, et que l'on ne songeoit
plus qu'a l'entendre, il commença
de parler en cette maniere.
Il faut que vous sçachiez, chere
troupe, que nostre carosse estant
party d'icy nous ne fusmes point
estonnez tant qu'il alla par terre,
mais lors qu'il alla par l'air ce fut
alors que j'eus bien de la peine à asseurer
Carmelin, car nous entendions
les vents qui souffloient, le
tonnerre qui grondoit, et la mer
qui poussoit ses ondes jusques
aux nues pendant son agitation. Enfin nous nous tinsmes coys
comme si nous eussions voulu reposer,
et un sage vieillard ayant
ouvert nostre portiere, nous fit
sortir pour nous esgayer sur une
haute montagne où nous nous
estions arrestez. Je ne sçay si nous
estions dans une isle, et si c'estoit là
ce magicien qu'Hircan tient pour
son amy, et duquel il nous avoit
parlé ; tant y a qu'il nous fit descendre
dans une grotte qui reluisoit
de tous costez pour les diamans
et les escarboucles dont ses
murailles estoient couvertes, et
ayant mis une nappe fort blanche
sur une table de marbre noir,
il nous servit dix ou douze plats
de viande dont nous mangeasmes
jusques à nous en saouler, et puis
nous beusmes d'un vin si delitieux
que je ne croy pas que le nectar
soit plus aymable. Carmelin estoit
si ravy qu'il confessoit qu'il n'avoit
jamais esté si bien traicté. Rayez
cela de vostre compte, dit Carmelin,
tout ce que vous dites est
faux, sauf correction de la compagnie.
Ne dites point que j'ay
fait un bon repas avec vous. Je
n'ay pas mangé morceau depuis
que je suis sorty d'icy. Comment
aurois-tu donc vescu ? Repartit Lysis
tout en colere, il y a pour le
moins quinze jours que nous
sommes partis d'icy, les as tu passez
sans manger ? Ha ! Impudent,
n'estoit le respect de ceux qui sont
icy presens, je te punirois comme
tu le merites ; mais il ne faut pas
que j'interrompe mon discour
pour si peu de chose que toy. Cette
compagnie sçaura donc que le
vieillard nous ayant faict tous
deux repaistre, sans nous desarmer,
nous mena dans un jardin, où il
sembloit que les dieux eussent
fait le mariage du printemps et de
l'automne, car l'on y voyoit luire un
soleil clair et sans ardeur, et neantmoins
l'on y trouvoit des fruicts
meurs dessus tous les arbres, aupres
d'un parterre qui estoit plein
de toutes sortes de fleurs. Pour
l'hiver et l'esté je pense qu'ils en
estoient eternellement bânis, et
que l'un estoit allé brusler la Mauritanie,
et l'autre estoit allé geler la
Scithie. Ce lieu estoit habité par de
gros oyseaux jaunes, et verds, qui
avoient le soin de le cultiver. Les
uns coupoient avec leur bec les
branches inutiles, et les autres tondoient
les bordures des pallissades.
Il y en avoit qui apportoient de
l'eau dans de petites coquilles pour
arrouser les plantes, et d'autres faisoient
des bouquets : mais ce qui
estoit bien plus esmerveillable, ils
parloient comme les hommes, et
se disoient l'un à l'autre ce qu'il faloit
faire avec beaucoup de ratiocination.
J'apris d'eux quelques
ordonnances de leur republique,
et ils me menerent voir leurs femelles
et leurs petits. Je vy aussi
toutes leurs provisions, et leur
entendy chanter des airs dont
ils se resjouyssoient entr'eux aux
jours de recreation, tellement que
je leur juray, que j'eusse bien voulu
estre metamorphosé en oyseau
pour mener une si delitieuse vie
que la leur. Ils me respondirent
qu'elle n'estoit pas si agreable que
je pensois, pource qu' encore qu'ils
fussent en un lieu fort plaisant, ils
n'y avoient guere de passe-temps, lors qu'ils consideroient qu'ils y
estoient en captivité, et qu'ils n'estoient
que les fermiers et non pas
les possesseurs d'une si belle terre,
qui apartenoit à des hommes que
je verrois si je voulois aller plus
avant. Je fy tant que j'arrivay à
leurs murailles qui estoient si hautes
qu'ils n'avoient pas la force de
voler par dessus, et mon conducteur
m'ayant ouvert une petite
porte, j'y passay avecque luy et
Carmelin. Nous vismes un champ
fort sec et fort sablonneux où il y
avoit des hommes tous nuds qui
n'avoient au corps ny chair ny
graisse, et n'estoient couverts que
d'une peau transparente comme
du papier huilé. L'on voyoit au
travers leurs os, leurs veines, leurs
nerfs, leurs muscles, et leurs intestins,
de sorte que l'on eut bien
apris l'anatomie à les regarder.
L'on voyoit aussi leur coeur à descouvert,
et ce qui estoit empreint
dedans, comme par exemple à l'un
l'on voyoit le visage d'une belle
dame qui estoit sa maistresse, et à
l'autre un grand monceau d'argent,
qu'il adoroit comme son dieu.
L'on voyoit mesme une figure
hyeroglifique des paroles qu'ils
alloient dire depuis leur estomach
jusqu'à leur gosier, et pourcequ'
ils n'avoient point de cheveux,
l'on pouvoit bien apercevoir aussi
dans leur cerveau les estranges fantaisies
qu'ils y mettoient sous diverses
images, diversement colorees.
Quoy que mon guide se
mocquast d'eux, je trouvois leur
conversation fort plaisante, et je
ne les quittay qu'avec regret. Ils
approchoient fort librement de
moy, mais ils fuyoient Carmelin,
à cause qu'il estoit armé, et qu'ils
craignoient qu'il ne les vinst embrasser,
ou qu'il ne les touchast
seulement en passant, et qu'il n'escorchast
leur peau delicate. J'eusse
esté bien ayse de vivre avec des
hommes qui ne pouvoient celer
ce qu'ils pensoient, quand ils l'eussent
desiré, mais le vieillard me dit
que si j'avois veu leurs femmes
dont j'aymois mieux le sexe que
je ne faisois le masculin, j'eusse bien
tost hay ce peuple, d'autant qu'elles
n'estoient pas de cette humeur
de vouloir que l'on penetrast dans
leurs affaires, et qu'ayant le corps
diaphane comme leurs maris, elles
mettoient robbe dessus robbe
pour le cacher, de peur que l'on
ne vist leurs bizarres imaginations.
Pour contenter ma curiosité il
me mena seulement en un fourneau
dessous terre où ces gens là
mettoient leurs enfans pour les
rendre transparents comme eux,
car ils ne l'estoient pas des le ventre
de leur mere. Je mis un de mes
doigts dans le feu pour voir s'il
estoit bien chaud, et Carmelin en
voulut faire aussi de mesme, mais
nous nous bruslasmes si fort, que
nous nous retirasmes soudain. Si
vous en voulez voir la verité, regardez
ma main droicte et celle de
Carmelin aussi.
Clarimond et quelques autres regarderent
alors leurs mains où ils
trouverent de petites rougeurs qui
y estoient par hazard, si bien que chacun
dit que Lysis estoit croyable
en tout ce qu'il disoit. Toutefois
Carmelin ne faisoit que parler à
part soy, comme s'il eust contrarié à tout ce que disoit son maistre.
En cheminant tousjours avec le
vieillard, poursuivit Lysis, je rencontray
une riviere qui bien quelle
fust fort claire, n'estoit pas plus
transparente que les corps que je
venois de voir. Mon guide m'ayant
invité à la traverser, je luy demanday
s'il n'y avoit point de batteau
ny de pont. Venez par ce
pont cy, me dit-il en riant, et tout
aussi tost je le vy marcher tout en
l'air au dessus des eaux, je luy asseuray
que je n'en pouvois pas faire
de mesme, mais il me vint querir
par la main et Carmelin aussi,
et nous faisant marcher par un
mesme endroict que luy, nous
fusmes tout estonnez de sentir de
la resistance sous nos pieds, comme
si nous eussions marché sur de
la terre, au lieu que nous pensions
aller par l'air. Mes yeux estant devenus
plus subtils alors, je connus
que nous estions sur un pont de
cristal qui estoit si clair que l'on
croyoit que ce ne fust autre chose
que l'eau. Carmelin y estant tousjours
trompé ne marcha dessus
qu'avec une extreme crainte. Au
bout de ce pont il y avoit une tour
dont les murailles estoient d'un
verre assez solide et assez visible,
mais pour les planchers, ils estoient
aussi bien que le pont d'un cristal
si transparent, qu'y ayant monté
par curiosité, je n'osois marcher
dessus, m'imaginant qu'il n'y en
avoit point du tout, à cause que
du haut je voyois la terre qui estoit
au bas vers les fondements. J'apris
que c'estoit là une borne du
pays des hommes diaphanes, et
m'estant promené encore une demye
heure avec le vieillard, je me
trouvay dans une campagne fort
sterile. Il y a assez longtemps que
nous nous promenons, me dit-il,
il faut que je vous face la collation
dedans le beau palais que j'ay icy.
Je croyois qu'il se mocquast de
moy, car je ne voyois point de bastiment,
et neantmoins je souffrois
cela patiemment de sa part.
Mais comme je ne luy respondois
point, il me dit, je croy que vous
doutez de mon pouvoir, vous en
allez voir des effects. Aussi tost
m'estant tourné vers l'orient, le
midy, l'occident, et le septentrion,
je vy que de chaque costé il
venoit un grand pan de muraille.
Ces quatre edifices volans se rencontrant
ensemble n'en formerent
qu'un seul, qui estoit une tres
belle salle au milieu de laquelle
nous nous trouvasmes. à l'instant
il cheut dessus une couverture en
dôme au haut de laquelle il y avoit
une lanterne à chassis de verre,
par où le jour entroit. Tandis que
j'avois la teste levee pour la regarder,
je ne voyois pas qu'il croissoit
une table ronde à mes pieds avec
trois escabelles, Carmelin y prit
bien tost garde, pource qu' il a l'entendement
fiché aux choses qui
concernent la reparation de sa substance.
Il m'en advertit à l'heure
et me dit, voila une belle table,
mais il vaudroit bien mieux ne
voir point qu'elle est si belle. Il y
auroit bien plus d'honneur pour
son maistre si elle estoit couverte.
Ne laissons pas de nous asseoir
au tour, dit le vieillard, mes valets
nous serviront quelque chose
tout à cette heure. Je croyois que ce magicien se mocquast encore de
nous, et ayant regardé par toute
la salle, je n'y vy personne. Les
murailles estoient seulement couvertes
de quelque tapisserie de
haute lice derriere laquelle je ne
sçavois si les valets ne se seroient
point cachez. Hola, garçons, s'escria
alors le magicien, vous nous
faictes long-temps attendre : n'y a
il rien ceans pour gouster ? Je regardois
alors l'histoire qui estoit
representee en cette tapisserie qui
estoit la nopce de quelque empereur
romain : mais je vy soudain
que tous les personnages se remuerent,
et quantité d'esclaves
qui portoient des plats sur la table
de leur maistre, sortirent de la
tenture et marcherent dans la salle
comme s'ils eussent esté vivans, et
nous vindrent servir ce qu'ils tenoient ;
pour monstrer que ce n'estoit
point une chose feinte, l'endroit
de la tapisserie dont ils estoient
sortis, estoit demeuré vuide, et il
n'y restoit plus que le canevas, si
bien que c'estoient là des hommes
de laine et de soye qui venoient
nous servir. Je n'avois jamais
veu de tels valets, et comme le
vieillard me prioit de manger de
ce qu'ils avoient mis sur la table, je
luy respondy que je ne me connoissois
point à manger de la
tapisserie. C'est de fort bonne
patisserie, repartit plaisamment
Carmelin, je vien de taster de la
corne d'un gasteau qui estoit si
friande, que pleust à Dieu que toutes
les autres cornes luy ressemblassent,
il y auroit presse à qui en
auroit. Il me persuada si bien que
je mangeay d'une tourte d'herbes
et de quelques confitures que je
trouvay fort excellentes. La soif
me contraignit de demander aussi
à boire aux esclaves romains. Ils
m'aporterent d'un vin si delicat,
qu'il me fit oublier le goust de celuy
que j'avois beu auparavant
dans la grotte du vieillard. Pour
Carmelin il but plus de dix fois, et
pource que les esclaves prenoient
les flaccons au buffet de la tapisserie,
il disoit à tous coups, ha ! Que
l'on void bien que c'est icy un vin
de tapisserie. Il coule dans la gorge
par filets plus deliez que des filets
d'or ny de soye. Ce bon compagnon
estoit si joyeux qu'il me
disoit, mon maistre, laissons là
Meliante et sa belle dame enchantee ;
accomplissons icy nostre
avanture ; demeurons y si vous
m'en croyez. Ny les bergers, ny
les chevaliers, ny les roys, ne sont
pas si heureux que nous. Les serviteurs
ne nous cousteront rien à
nourrir, ny les viandes ne nous
cousteront rien à acheter : tout
sortira de cette tapisserie. Penses-tu
que ce bon-heur puisse durer
long-temps ? Luy respondis-je,
nous avons tantost mangé tout
ce qui estoit icy de provision, et je
ne sçay si ces graves senateurs romains
que je voy à table dans cétte
tapisserie ne s'en mettront point
en colere contre nous. Nous avons
diverty leurs esclaves de leur service,
et nous avons faict bonne chere
de ce qui estoit appresté pour leur
bouche. Il y a long-temps
qu'ils sont là a attendre, et leur second service
ne vient point ; je pense qu'ils
s'ennuyent fort, et qu'ils ne daigneroient
plus taster de ce qui est desja devant eux. Ils ne manqueront
point de ce qui leur est necessaire,
me dit le magicien ; et jamais
ils ne seront si mauvais que de se
fascher contre nous. S'ils sont
maintenant si coys, c'est qu'ils
songent à une grande expedition
de guerre qu'ils veulent entreprendre.
Au reste fussiez vous icy
cent ans, vous ne manqueriez de
rien non plus : mais je suis bien
marry de ne pouvoir plus avoir
guere long-temps de tels hostes.
Comme il disoit cela, les esclaves
remporterent nos plats, nos verres,
et nos bouteilles et avec tout
cét equipage ils rentrerent dans la
tapisserie, ce qui me sembla si merveilleux
que j'en ay encore un estonnement
extreme. Le dôme de la
salle se leva alors, et s'envola au
ciel, et nostre table s'ensevelit en
terre, puis nos quatre murailles s'en
retournerent aux quatre coings
du monde. Nous trouvasmes
alors nostre carrosse dans la campagne,
et y estant remonté avec Carmelin,
je remerciay le vieillard de
l'honneur qu'il nous avoit faict.
Il nous renferma apres comme
nous estions auparavant, et je
croy que les chevaux prirent incontinent
leur volee, mais
nous nous mismes à dormir
jusqu'a tant qu'un autre sage nous
vint avertir que nous estions dans
la prison de Panphilie. Nous allasmes
sous sa conduite par des
lieux si affreux et si remplis de tenebres
qu'Hercule mesme y eust
perdu son asseurance.
Voicy maintenant le lieu où
vous commencez de dire la verité,
dit Carmelin, qui ne pouvoit
plus tenir sa langue, il est vray
qu'un sage vieillard nous tira du
carrosse pour nous mener à cette
prison, mais auparavant nous n'en
avions point veu d'autre, et je
ne sçay que c'est de toutes les avantures
parmy lesquelles vous me
meslez. Vous les avez songees en
dormant dedans le carrosse, et
comme les songes des hommes
ne sont pas semblables, encore
qu'ils reposent en mesme lieu,
mon esprit n'a pas esté entretenu
de semblables fantaisies. Excusez
moy, s'il vous plaist, si je parle si librement,
mais de tout ce que vous
avez raconté, rien ne me fasche
comme les repas que vous dites
que j'ay pris avec vous avec tant
de gourmandise. Je suis maintenant
plus affamé qu'un chasseur,
et je vous proteste encore comme
tantost que rien n'est entré
dans mon corps, et rien n'en est
sorty depuis que nous sommes
partis de ceans. Qu'ainsi ne soit
pour vuider nostre cause, je m'offre
à vuider mon ventre en un lieu
a part, et ceux qui se cognoissent
en cette matiere, jugeront si j'auray
rendu ce que je pris icy à la derniere
fois que j'y soupay, ou si ce
sera quelque autre chose plus exquise.
Apres avoir mangé tant de tapisserie
enchantee, je devrois jetter
par en bas de beaux escheveaux de
laine, et de soye, mais plustost de
beaux filets d'or. Je voudrois que
cela fust, j'y aurois beaucoup
d'honneur ; l'on diroit que je ferois
de l'or, et non pas de l'ordure.
Tay toy Carmelin, dit Hircan,
tes propositions et tes rencontres
sont vilaines, tu penses encore demeurer avec ton malade hypocondriaque,
qui sçavoit le poids,
et la mesure de toutes tes selles.
Quelque chose que tu puisse dire,
Lysis doit estre plustost crû que
toy, et la compagnie te supplie de
ne plus interrompre sa narration.
Carmelin estant contrainct de se
taire, et les autres gardans aussi le
silence, son maistre continua de
parler en ceste sorte.
Le vieillard nous ayant quitez
nous nous trouvasmes en une cave
où il y avoit de la lumiere, mais
ce n'estoit que pour nous faire
voir les plus horribles choses du
monde, et nous donner de l'espouvante.
Il se presenta à nous
deux geants qui estoient si grands
que je ne sçay qu'ils ne rompoient
la voute, lors qu'ils haussoient la
teste. Quelquefois ce qui estoit de
plus admirable, ils se faisoient
aussi petits que nous, pour ramasser
toutes leurs forces, comme il est à
croire, et quoy qu'ils fussent manchots,
ils ne laissoient pas de nous
faire beaucoup de mal en nous
heurtant. Toutesfois je les mis en
fuite, et je n'eus plus à combattre
que contre deux vilains bossus
qui nous vinrent trouver l'espee
à la main. à chaque coup qu'ils
me donnoient sur le casque, il me
semble qu'il en sortoit plus d'estincelles de feu
que d'un fer rougy
que le mareschal frappe dessus
son enclume. Pour moy je n'avois
jamais pû tirer mon coutelas
hors de son fourreau, mais je ne
laissois pas pourtant de leur en
donner de furieux coups. Que
n'avois-je une massuë où il y eust
autant de pointes de cloud qu'à
celle d'Hercule ? Ou bien que n'avois-je
une demie picque, comme
j'en avois demandé une à Hircan
estant sur mon depart ? Il me jura
que je n'en aurois jamais besoin :
mais toutesfois si j'en eusse eu une
elle m'eust beaucoup servy : mes ennemis
n'eussent pas duré si long-temps
devant moy. Je me souvien
que dans la prophetie que vous
avez faicte pour moy, ô Hircan,
vous avez dit que la colombe seroit
couverte des plumes d'un
aigle, et qu'elle destruiroit les
faucons ; je croy bien que je suis
cette colombe sans fiel qui suis devenuë
aygle, et veritablement ces
faucons que j'ay destruits sont
mes ennemys. Vous avez dit que
le paletot rustique seroit changé en
cuirasse militaire. Cecy est pour
Carmelin, et pour moy aussi, car
la casaque que j'ay vaut bien une
cuirasse. Il y avoit en suite que l'escharpe
de la pannetiere devoit
estre changee en un baudrier d'espee ;
cela n'a pas manqué de s'accomplir
en moy ? Mais quand je
trouve que la houlette devoit
estre changee en une demie picque,
et que l'on n'en a rien veu, il me
semble qu'il y a eu du deffaut en
nostre affaire.
Il ne faut pas que vous ayez
tant de scrupule, dit Hircan, les
propheties ne se doivent pas prendre
au pied de la lettre. J'ay dit
tout cela par une figure de parler.
Il suffit que de berger vous soyez
devenu homme d'armes, et que
selon ma promesse vous ayez tiré
Panphilie de prison.
Je m'en vay donc poursuivre
ma narration avec une grande satisfaction d'esprit, reprit Lysis ;
encore que je me deffendisse le
mieux qu'il estoit possible,
contre les soldats bossus, le
malheur voulut que je me laissasse
tomber et Carmelin aussi,
ayant rencontré quelques pierres
dessous nos piez. Aussi tost les
bossus se jetterent sur nous, et
sçachant bien que nous estions invulnerables,
ils s'imaginerent que
pour nous faire mourir il faloit
nous estouffer. Ils nous vouloient
tirer l'ame du corps par quelque
nouveau secret, à ce que je puis
conjecturer maintenant, car ils
nous pincerent le nez de toute
leur force, afin qu'elle sortist par
là en nous mouchant, puisqu'elle
ne pouvoit sortir par aucune
playe. Enfin nous leur donnasmes
chacun une telle secousse, qu'ils
furent contraints de nous laisser.
Ce fut alors que nous aperceusmes
un dragon à l'aspect terrible
contre lequel je marchay, et malgré
la dureté de son escaille, je luy
fis une grande playe sur le dos,
de laquelle il mourut. J'allay apres
dans un cachot où estoit Panphilie
que je tiray de ces lieux sousterrains,
et par des sentiers ambigus
la menay jusqu'a nostre carrosse
avec la bonne conduite du magicien
que je rencontray encore.
Or maintenant il faut que Meliante
sçache, que je luy amene sa
belle maistresse aussi chaste comme
je l'ay trouvée, et qu'encore
qu'elle fust enfermee avec deux
hommes, elle n'a esté non plus
touchee, que si elle eust esté avec
des statues. Pour moy je ne parlois
pas seulement à elle de peur
qu'elle n'eust soupçon que je la
voulusse corrompre, et la souvenance
de Charite me faisoit tenir
fort contre tous les mauvais desirs
qui me pouvoient assaillir.
Quand à Carmelin, pource qu' il
est fort inconstant, j'empeschois
le plus qu'il m'estoit possible,
qu'il ne luy fist rien, et je pense
que j'y travaillois si bien qu'elle
n'a pas sujet de se plaindre. Elle
vous dira comme je la fis mettre
au derriere, et Carmelin au devant,
et comme je me mis à la portiere
afin de les pouvoir separer.
Lysis ayant finy là son discours,
il n'y eut personne qui n'avoüast
en soy mesme que sa narration
estoit excellente, et qu'encore que
l'on sçeust la pluspart des accidens
de son avanture, il la descrivoit
avec tant de naiveté, qu'il y adjoustoit
plus de grace que l'on ne s'en
imaginoit ; quant à ce songe qu'il prenoit
pour des enchantemens, chacun
en admiroit la varieté. Meliante
recommença ses remercimens, mais
ils furent interrompus par Carmelin,
qui s'en vint dire. Et ne me remerciera
t'on point moy ? Pense
t'on que je n'aye point eu de peine ?
Puis-je souffrir que mon maistre
tasche de noircir ma reputation
en me taxant d'impudicité ? La
mauvaise opinion qu'il a de toy,
dit Clarimond, n'est rien qu'une illusion.
Ce n'est pas tout, poursuivit
Carmelin, je ne veux pas qu'en vous
racontant la victoire qui a esté remportee
sur les monstres, il vous
fasse accroire que ç'a esté par son
seul moyen. Si l'on le prend à foy
et à serment, et si l'on luy veut faire
lever la main il ne niera pas que
je ne lui aye beaucoup aydé. J'avoüe
que tu es le vray compagnon de mes travaux, dit Lysis, si je suis
Hercule, tu es mon Eurystee, si je
suis Thesee, tu es mon Phirithous.
Excuse moy si j'ay oublié que
tu m'as assisté par une façon extraordinaire,
et que tu t'es monstré
aussi vaillant en jettant tes armes,
que les autres en les conservant. Si
quelque jour il me prend envie de
faire faire des tableaux ou des statues
pour representer mon histoire,
tu te dois asseurer que l'on
ne t'y oubliera pas, et que tu
y seras mis en bonne posture.
Toutesfois quand j'y songe, lors
que nos ennemis ont esté vaincus,
il n'y avoit point de danger de reprendre
tes armes pour les raporter
icy, car si quelque meschant
les trouve, il ira dire par tout, que
c'est toy qui à esté desfaict. Je me
repen bien aussi que nous n'avons
pris tout ce que nous pouvions
trouver des despoüilles de
ces monstres contre lesquels nous
avons combattu, afin de donner
à tout le monde de visibles temoignages
de nostre valeur. Il faloit
aporter icy le tambour des soldats
bossus avecque la teste et les
entrailles du dragon enchanté,
nous en eussions dressé un trophee
au bout d'une picque devant
ce chasteau. Nos chevaux
n'eussent pas volé si alaigrement
s'ils eussent eu tant de choses à
traisner, dit Carmelin. Contentons
nous donc de ce qui a esté
fait, reprit Lysis, mais si jamais
Meliante veut passer par l'isle enchantee,
je le priray d'y faire dresser
une pyramide à nostre gloire.
Apres quelques autres discours
Hircan invita la compagnie à
venir en la salle pour disner. Chacun
s'y trouva excepté Panphilie
qui disparut, pource que le garçon
qui faisoit ce personnage avoit
haste de reprendre ses premiers
habits. Lysis demanda à Meliante
ce qu'il avoit faict de sa maistresse.
Il luy respondit qu'il l'avoit enfermee
dans une chambre où l'on
luy porteroit tout ce qui luy
estoit necessaire, jusques à tant qu'ils
pussent s'en retourner en leur païs,
a cause qu'elle aymoit à vivre solitairement.
Apres le disner Oronte, Anselme,
et Montenor, arriverent au
chasteau d'Hircan. Lysis avoit encore
son habit d'heros, ce qui leur
sembla la chose la plus plaisante
du monde : mais ils eurent encore
bien plus de passe-temps, lors que
luy et Carmelin leur raconterent
en bref leurs diverses avantures.
Ces discours estant achevez, Lysis
se souvint de demander si les ambassadeurs
parisiens ne s'en estoient
pas encore retournez, et si ce grand
nombre de bergers dont ils estoient
venu dire des nouvelles, n'estoit
pas encore arrivé. Les ambassadeurs
s'en sont allez, respondit
Oronte, mais nous n'en avons
point ouy parler depuis ; et je ne
sçay quel empeschement ont pû
trouver tant d'honnestes bergers
que se devoient rendre icy. Je m'estonne
qu'ils ne sont venus, dit
Lysis, il y a pour le moins quinze
jours que je party d'icy, pour aller
au chasteau enchanté, car les heures
passoient aussi viste que des
moments dedans le carosse d'Hircan.
N'est-ce point qu'ils ont sceu
mon absence ? Ha ! Dieu, qu'il ne fait guere bon s'esloigner d'un
peuple que l'on doit gouverner.
Tout se corrompt ; tout s'altere ;
je le reconnoy bien maintenant,
car mesme voyla Oronte qui s'est
licentié, et qui a quité l'habit de
berger pour reprendre celuy de
gentil-homme. Vous n'en avez
pas faict moins, dit Oronte, ne
voyla-t'il pas que vous avez un
habit qui ne respond point à vostre
qualité ? Je ne l'ay pris que par
necessité, repartit Lysis, et je te jure
qu'encore que plusieurs personnes
treuvent qu'il me convient
fort bien, je le quitteray dés demain
pour reprendre l'habit pastoral,
car il me suffit que l'on me
voye un jour seulement en ce païs
cy, habillé en heros, pour monstrer
que je le suis, et le seray tant
qu'il me plaira, et que je ne me fais
berger que pour vivre avec un esprit
plus tranquile. Vous me permettrez
donc bien aussi, dit Oronte,
que je garde le vestement que
j'ay pour aujourd'huy, et pour
quelques autres jours, car j'ay envie
d'aller à la chasse, et il me semble
que je suis assez bien vestu
en chasseur. Vous n'avez pas
mauvaise raison, dit Lysis, la chasse
est un exercice qui n'est pas deffendu
aux bergers, et pour ce qui
est des heros, les livres nous aprennent
qu'ils s'y adonnent tous.
L'habit que j'ay me convie donc
d'aller chasser avec vous. Tous
ceux qui sont icy seront s'il leur
plaist de la partie.
Chacun s'accorda au desir de
Lysis, et Hircan, Oronte, Anselme,
Montenor et Clarimond
monterent librement à cheval,
mais pour Fontenay, Philiris, Meliante
et Polidor qui estoient
vestus en bergers, Lysis ne voulut
pas permettre qu'ils y montassent
s'ils ne prenoient une casaque de
chasse, afin de cacher leur habit
pastoral qui à son avis ne sieoit
pas bien à un chevalier. Pour luy
se voyant habillé en chef de guerre
de l'antiquité, il ne fit pas de difficulté
de monter à cheval comme
il avoit tousjours fait. Il ne voulut
point d'autres armes qu'un espieu
pour s'en servir en forme de
dard, et plusieurs fois il souhaita
que ce fust le dard de Cephale qui
ne manquoit jamais d'attaindre la
proye. Il se promettoit bien que
s'il en eust eu un tel, il s'en fust servy
plus judicieusement que n'avoit
fait ce miserable chasseur, et qu'il
n'en eust pas tué sa chere moitié,
pource qu' il n'eust pas esté si sot
que de le lancer qu'il n'eust veu
premierement l'animal qu'il eust
voulu mettre à mort. Il fut long
temps à songer s'il devoit demeurer
avec ses bottines, et s'il ne devoit
point prendre de bottes ny
d'esperons. En fin il jugea qu'il
estoit fort bien accommodé, et se
souvenant qu'il avoit veu plusieurs
chevaliers anciens en portraict
sans estriers, il voulut que l'on ostast
les siens. Ce fut une grande
question à sçavoir si l'on luy donneroit
un chapeau, ou s'il demeureroit
avec sa couronne de laurier
seulement. Cela fut capable de le
faire descendre de cheval pour retourner
en la chambre d'Hircan
dans laquelle il y avoit un livre de
peintures où il vid plusieurs capitaines
sans chapeau ny toque ny bonnet et couronnez de laurier.
Il revint donc avec resolution de
ne point changer de coiffure, quoy
que Philiris luy parlast de cette
sorte. Il est vray, Lysis, que dans
les tapisseries et dans les tableaux,
vous verrez un empereur romain
au milieu de son armee sans
morion ny cabasset, et ayant la
teste couverte d'une simple couronne
comme vous, mais ce n'est
pas qu'ils soient ainsi veritablement.
Il n'y auroit pas d'avantage
pour eux ; ils ne seroient donc
pas si bien armez que les simples
soldats, et du premier coup l'on
leur pourroit faire de dangereuses
playes à la teste. C'est que les
peintres s'esloignent quelquefois
de l'histoire pour s'accommoder
à leur art, et nous peignent un
homme nüe teste et couronné de
laurier, afin de le faire reconnoistre
entre les autres pour l'empereur,
encore qu'il ne portast pas
en tout temps une semblable couronne.
Ce discours n'empescha point
que Lysis ne demeurast en l'estat
qu'il estoit. Les chasseurs partirent
donc du chasteau d'Hircan sans
autre contestation, et y laisserent
Carmelin qui ne vouloit pas
monter à cheval, ny se donner tant
de peine pour prendre une miserable
beste. Quand ils furent dans
les champs, Lysis demanda où
estoit la meute de chiens, et où
estoient les rets et les filets, et si
l'apareil n'estoit pas aussi grand
que celuy de la chasse du roy Dicee
dedans la franciade. L'on luy
monstra quelques levriers, et l'on
luy dit que l'on avoit dessein de
courir un lievre. Quoy m'avez
vous faict prendre la peine de monter
à cheval pour si peu de chose,
dit-il alors, croyez vous que je me
soucie de poursuivre un peureux
animal ? Il faut laisser ce mestier à
la delicate Venus qui n'ose aller
apres de plus dangereuses bestes. Je
me souvien des remonstrances
qu'elle fit à Adonis, et je sçay bien
quel mal-heur luy arriva pour ne
l'avoir pas creuë, mais neantmoins
je ne veux pas laisser de
chasser apres les plus furieux animaux.
Moy qui ay deffait des geans,
des monstres et des dragons, je ne
suis pas si peu vaillant que ce beau
mignon. Chassez apres vos lievres
tant qu'il vous plaira ; pour moy
je m'en vay au pied d'une montagne
attendre qu'un lyon rugissant
en descende, comme fait le
jeune Ascagne dans Virgile. Vous
ne prenez pas garde que vous n'estes
pas icy en Afrique, dit Clarimond,
il n'y a point icy de lyons :
mais Virgile en un autre endroict
faict une semblable chose que
vous, car il faict chasser Enee apres
des cerfs comme s'il estoit en Europe.
Je ne pense pas que l'on en
trouve en ce pays là si facilement
et en si grande quantité comme
il dit : mais quoy le bon Virgile
estoit en Italie lors qu'il composoit
cela ; il s'imaginoit qu'Enee
y fust aussi. Si je ne trouve des
lyons en ce pays-cy ; repartit Lysis,
au moins y trouveray-je
quelque sanglier aussi furieux que
celuy d'Erimanthe. Ce sera contre
luy que j'esprouveray mes
forces. Il faudroit donc que vous
eussiez icy vostre Atalante, dit Clarimond.
Pendant ce discours les chiens firent lever un lievre qu'ils poursuivirent
au travers du chaume
d'une petite plaine. Les chasseurs
allerent aussi apres, et Lysis ne
sçachant que devenir s'il ne leur
tenoit compagnie les suivit moitié
de bonne volonté, moytié par
force, pource que son cheval qu'il
ne gouvernoit pas à sa fantaisie
le vouloit mener avec les autres
par une coustume qu'il avoit. Dans
la violence de sa course le pauvre
heros qu'il portoit, ne put empescher
que sa couronne de laurier
ne tombast, et que le vent faisant
lever la serviette qu'il avoit
sur les espaules au lieu d'escharpe,
ne luy couvrist toute la teste. Son
estonnement s'accrut par les secousses
qu'il receut en mesme
temps, de sorte qu'il laissa choir
son espieu, et embrassa le col de
son cheval de peur de tomber. Les
chasseurs ayant eu quelque temps
leur plaisir de le voir en cét estat,
commanderent à un laquaïs d'arrester
sa monture, et de le remettre
en bon equipage. Peu de temps apres
le lievre fut pris, et Oronte voulut
mener la compagnie en sa maison
qui n'estoit guere esloignee. Floride,
Leonor et Angelique eurent
un plaisir nompareil de voir Lysis
fait comme il estoit. L'on voyoit
ses cuisses et ses jambes à moitié
descouvertes, et ses bras qui estoient
nuds aussi, mais emaillez en quelques
endroits d'une certaine gratelle
qui pouvoit bien passer pour
galle. La crasse n'y manquoit pas
aussi, afin que cette varieté resjouyst
la veüe. Quand à sa casaque
elle estoit si belle qu'elle eust bien
servy aux fripiers de Paris pour
loüer aux valets de boutique qui
vont en masque à caresme prenant.
Hircan dit aux dames en peu
de mots quels dangers ce berger
avoit espreuvé depuis qu'elles ne
l'avoient veu, ce qui combla leur
esprit d'admiration. Cependant
Lysis ayant fort envie de se monstrer
à sa maistresse en son habit
heroyque s'en alla par toute la
maison pour la chercher. Il entra
mesme dans le jardin, et vint jusques
à un petit bois où il trouva
un haulne si beau, qu'il se delibera
d'escrire quelque chose dessus son
escorce. Il tira un cousteau de sa
pochette, et grava premierement
le nom de sa maistresse et le sien.
Clarimond et Philiris l'ayans surpris
en ce travail, trouverent son dessein
fort beau : mais il leur dit qu'il desiroit
faire toute autre chose, et
qu'il y avoit long temps qu'il avoit
fait un discours tout expres pour
graver sur un arbre, lors qu'il en
trouveroit l'occasion. Il faut que
vous nous recitiez ce discours, dit
Philiris. Nous n'avons pas la patience
qu'il soit escrit pour le voir,
et puis il n'est pas hors de propos
de nous le dire auparavant, si nostre
conseil vous est en quelque
consideration : car celuy qui veut
mettre quelque chose en lumiere,
est tousjours bien ayse de sçavoir
le jugement que ses amys en
feront. C'est parler en homme
raisonnable, respondit Lysis, escoutez
donc ce que je mettray. ô
bel arbre, ce diray-je, puisqu'il est
ordonné que tu serves de papier
journal aux amans de cette contree,
fay cet office pour le plus fidelle berger qui porta jamais houlette.
Reçoy en ton escorce les
divins caracteres qui composent
le nom de ma belle maistresse, et
endure aussi que j'y trace le reçit
de mes ennuys, afin que tu les
puisse monstrer quelque jour à
celle qui en est la cause, lors qu'elle
se viendra reposer sous ton ombre.
Que puisse-tu grossir d'an en
an d'une brassee, et que les lettres
que tu portes s'accroissent avecque
toy de telle façon, que nos
vieux pastres les puissent connoistre
d'une demie lieue sans lunettes.
Voyla qui est fort beau à reciter,
dit Clarimond, mais je ne pense
pas que vous puissiez mettre
tout sur cet arbre. Pourquoy
non ? Repartit Lysis, j'ay leu un
certain livre dans lequel il est parlé
d'un berger qui avoit escrit sur
un peuplier un discours qui est six
fois plus grand que le mien. Vous
avez raison, reprit Clarimond,
j'ay leu cela aussi bien que vous.
Ce discours est si long, que quand
l'on escriroit depuis le sommet
d'un arbre jusqu'au pied, et que
l'on ne lairroit pas mesme les branches
ny les fueilles inutiles, je ne
pense pas que l'on l'y pust mettre
entierement : mais quoy, ce sont
des impertinences ordinaires des
romans, et vous en voyez par
tout qui font escrire des odes entieres
sur des arbres, encore qu'à
peine y puisse-t'on escrire un
sonnet. On ne trouve pas si facilement
des escorces si larges et si
commodes ; et tout ce que l'on
peut faire, c'est de graver des chiffres
où quelque petite devise.
Je ne sçay comment tant d'autheurs
se laissent emporter à mettre
tant d'impossibilitez, et encore en
des choses dont ils pourroient sçavoir
la verité toutes les fois que
l'envie leur en prendroit. Il semble
qu'ils n'ayent jamais veu d'arbres
et qu'ils n'ayent bougé d'une prison :
mais c'est qu'ils sont si stupides,
qu'ils ne songent pas aux choses
qui se presentent continuellement
devant leurs yeux, et qu'à
cause que ceux qui ont esté devant
eux, ont dit que les amans escrivoient
de longs discours sur l'escorce
des arbres, ils se laissent
emporter à mettre de semblables
choses dedans leurs histoires à faute
d'autre invention. Mais ce que
je trouve encore de bien plaisant,
c'est qu'ils font graver cela en un
moment, comme si cela estoit aussi
aysé que d'escrire sur un papier.
Cependant ils ne considerent pas
qu'il faudroit plus de quinze
jours pour graver tant de caracteres,
et les former si bien que chacun
les pust lire comme ils feignent :
car ils mettent mesme quelquefois
que l'on reconnoissoit bien
aux traicts de qui estoit l'escriture.
Ils font aussi une chose estrange :
encore que tous ces discours
là soient les mieux couchez
qu'ils puissent trouver, ils veulent
que l'on croye que leurs amans
les ont faits tout sur le champ.
Ils vous introduiront aussi des
hommes qui se respondront en
vers l'un à l'autre sans qu'ils ayent
auparavant estudié ce qu'ils devoient
dire, et ils leur feront faire des
lettres d'amour en peu d'heure.
C'est une chose bien merveilleuse, l'on sçayt bien qu'eux mesmes
qui doivent estre plus grands docteurs
que ceux dont ils descrivent
les amours, et qui s'estiment bien
d'avantage, s'iroient rendre hermites
volontiers pour vaquer à
l'embellissement d'une seule periode,
et qu'il n'y a courier si lent
qui n'eust cependant le loisir d'aler
deux fois à Rome. Il y a des
raisons pour tout ce que vous dites
interrompit Philiris, si nos autheurs
font graver tant de choses
si longues sur les arbres, l'on ne
laisse pas de les lire avecque plaisir,
les prenant pour des feintes, et
pour les lettres et les vers qu'un
amant fait tout sur le champ,
pourveu qu'il n'y ayt rien qui ne
soit bien faict, l'on est assez content,
et l'on n'a pas le scrupule
que vous avez, au contraire l'on
entre en une plus grande admiration,
voyant que ceux qui ayment
ont l'esprit si prompt et si vif, et
l'histoire en est d'autant plus agreable.
Je vous le quitte, reprit Clarimond,
vous estes donc de ceux
qui voyant dans un roman quelque
chose hors de raison et contre
la coustume ordinaire, s'imaginent
que c'est ce qui rend l'avanture
plus pleine de merveille, tay-toy,
Clarimond dit Lysis, tu n'es
qu'un esprit de contradiction ; Philiris
me plaist bien plus. Il a si bien
parlé pour la deffence des histoires
amoureuses que je ne pouvois pas
mieux dire. Je vous remercie de
l'honneur que vous me faictes,
dit Philiris, mais neantmoins je
vous conseille de ne vous point
amuser à tascher de graver vostre
discours sur cét arbre, craignant
de n'y pas reüssir, et de donner sujet
à Clarimond de se mocquer de
nous. Outre cela je vous veux
avertir d'une chose tres considerable ;
ce n'est point un bon
presage d'escrire vostre passion
sur une escorce, pource que l'on
pourroit juger par là que vostre
amour ne seroit gravé que sur l'écorce
de vostre coeur, et que vous
ne le pourriez aussi jamais graver
plus avant sur le coeur de Charite.
Cette raison semble estre specieuse,
repartit Lysis, et toutesfois il
y a je ne sçay quoy icy qui me
heurte. Quelle façon de parler est
cecy ? Dit Clarimond, vous estes
vous cogné contre la pointe de
quelque rocher, ou si quelque
taureau vous est venu donner de
ses cornes ? Vostre bon amy Philiris
en a t'il de si grandes qu'il heurte
tout le monde ? Que tu sçays
peu de chose, repartit Lysis, tu n'as
jamais frequenté les beaux esprits
de la France, puis que tu ignores,
que lors que quelque pensee ne
nous satisfaict pas entierement, il
faut dire qu'elle nous heurte ; non
pas que ce soit une chose visible,
et qu'elle nous blesse au corps, car
estant toute spirituelle, elle ne peut
toucher que l'esprit. Nous voicy
bien mieux, dit Clarimond, je voudrois
bien sçavoir ce que vous entendez
par vostre mot de pensee.
Il est vray que pour m'accommoder
à vostre humeur, j'ay parlé
plusieurs fois de ces belles pensees
aussi bien que vous : mais cela me
desplaisoit assez, et je ne puis plus
attendre d'avantage à vous le descouvrir.
Aprenez moy si ce seroit
un crime maintenant parmy vos poëtes que de parler d'une conception.
N'usent ils plus de ce mot,
de peur que l'on ne croye qu'ils
parlent de la conception d'une
femme ? Je ne rejette pas ce mot
de conception, repartit Lysis, il
veut representer la chose lors que
l'on la conçoit : mais le mot de pensee
semble estre plus general, car il
signifie toutes les choses ausquelles
nous pouvons penser. Neantmoins
j'avoüe que je m'estonnay
lors que j'en ouys user la premiere
fois ; d'autant que l'on ne parle
point de cela dedans le college, et
j'ay eu beaucoup de peine à m'y accoustumer.
Pour ce qui est des
pointes, chacun sçait que c'est,
proprement un petit destour de
parolles, ou une allusion, ou quelque
chose semblable. Vous dites
vray en ce qui est de cecy, dit Clarimond,
mais pour ce qui est d'une
pensee, je croy que c'est une chose
que le poëte s'imagine pour
embellir son discours, comme
vous pourriez dire ; ma maistresse
s'est levée si matin que l'aurore
s'en est retournee de honte, croyant
s'estre levee plus tard que le
soleil. L'on sçayt bien que cela
n'est point, et que le poëte le pense
seulement, c'est pourquoy cela
doit estre apellé une pensee, et il en
doit estre ainsi de toutes les autres
imaginations fantasques qui
peuvent naistre dedans une cervelle
creuse. Voyla une definition de
pensee que les poëtes de ce temps
seroient bien-heureux de sçavoir,
car je les ay autrefois bien empeschez
lors que je leur ay demandé,
quelle difference ils mettoient entre
une conception, une pensee, et
une pointe. Les uns me disoient
qu'il n'y en avoit point, et que ce
n'estoit qu'une mesme chose ; les
autres me donnoient des differences
fort mal establies, et quelques
uns ne me respondoient rien du
tout.
Comme Clarimond achevoit
ce discours, le reste de la compagnie
arriva en ce lieu, tellement
qu'il parla ainsi aussi tost ; à quoy
est-ce que ces belles dames sont
d'avis que nous passions la journee ?
Quel entretien choisirons
nous ? Pour moy je trouverois à
propos que l'on joüast au jeu de la
pensee, car il y a desja long temps
que Lysis ne me parle d'autre chose.
Je m'en vay vous dire de quelle
sorte est ce jeu. Il y en a un qui va
demander aux autres, à quoy pensez
vous ? Et chacun luy dit sa pensée.
Apres il dit un tel à pensé cecy,
c'est pour telle et telle chose ; et
ainsi il rend des raisons de tout, les
plus plaisantes qu'il peut trouver,
afin de faire rire la compagnie. Cela
n'est guere subtil, repartit Lysis,
je sçay des jeux bien plus gentils,
sans mettre en ligne de compte
celuy de l'amour bandé. Il y
en a un où l'on oblige chacun à dire
des epithetes sur chaque lettre
du nom de sa maistresse, comme
si j'apellois Charite, chaste, honeste,
aymable, riche, incomparable,
triomphante et esmerveillable.
J'ay veu aussi de beaux jeux
dans la conversation civile d'Estienne
Guazzo, et dans le courtisan
du conte Baltazard ; car les
italiens sont ingenieux en cela sur
tous les autres, et l'on peut dire
qu'ils joüent serieusement. Il faut avoir beaucoup d'esprit pour estre
de leur passe temps ; et le jugement
et la ratiocination y sont autant
requis que si l'on estoit dans une
assemblee d'estats où il falust chacun
proposer ses avis. Ne m'en
parlez point, Lysis, dit Angelique,
quand l'on se veut recreer,
il ne faut pas choisir des jeux si difficilles ;
la peine y surpasse le plaisir.
Contentons nous de jouër au gage
touché. L'avis en est tres-bon,
repartit Philiris, et pour faire valoir
ce jeu, et le rendre aussi noble
que pas un autre, c'est que l'on ne
commandera que des choses d'importance.
Chacun estima fort cette opinion,
de sorte que Lysis fut contrainct
de se laisser emporter à la
pluralité des voix. La compagnie
se reposa dans un berceau du jardin,
où l'on commença le jeu ; les
uns furent condamnez à faire
quelque conte, les autres à dire
combien ils avoient eu de maistresses,
et le sort estant tombé sur
Lysis, l'on luy fit chanter une
chanson. Quand ce fut à luy à commander,
il se trouva que Philiris
estoit sousmis à son authorité. Il
luy dit qu'il faloit qu'il choisist
une dame pour l'entretenir, comme
si c'eust esté sa maistresse, et
que principalement il fist une description
de sa beauté avec des tesmoignages
d'une passion extreme.
Philiris qui avoit l'esprit fort
prompt, et qui sçavoit toutes les
gentillesses de l'amour, accepta la
condition, et apres avoir choisi
Angelique pour maistresse, se mit
un genoüil en terre devant elle
puis s'estant faict faire silence, il
luy tint ce discours, ayant tousjours
le chapeau en main.
Je suis bien ayse, ô mon incomparable
maistresse, d'avoir maintenant
la permission de vous dire
tout ce que j'ay sur le coeur. Il n'estoit
pas besoin de me commander
une chose pour laquelle obtenir,
j'estois tout prest à faire des
prieres. Bien qu'il y ayt icy plusieurs
personnes dont je ne sçay
pas les diverses volontez, je ne
laisseray pas de vous parler de l'ardeur
de mon amour, afin que tant
de tesmoins vous rendent honteuse
d'avoir esté jusques icy incredule
et ingratte pour moy.
Je ne sçay si vous ignorez les
perfections que vous possedez,
et si pour ce sujet vous croyez
qu'il soit impossible que j'aye
tant de passion, mais à tout
hazard, il faut que je me donne
encore une fois cette satisfaction
de vous representer les beautez
excellentes dont vous avez ravy
mon ame. Que ces filets d'or qui
parent vostre teste sont agreables
à ceux qui veulent vivre dans un si
beau servage ! Ils sont capables
d'enchaisner tout ce qui ne l'a jamais
esté, et si Jupiter vouloit attirer
à soy la terre avec une chaisne
d'or, comme il se propose dans
Homere, il faudroit qu'il se servist
de celle-cy. Je voy paroistre au dessous
un si beau front, que pour
le loüer je ne me doy point servir
de l'imagination de ceux qui diroient
que l'amour y tient sa seance,
car il est si uny que ce volage
enfant ne s'y sçauroit soustenir.
C'est sur les fronts ridez qu'il a
bon moyen d'eslever son trosne, et il faut croire que les divers plis,
sont les marches qui conduisent à
son siege. Dés qu'il a voulu mettre
le pied icy, il est glissé jusques
dans vos yeux, où il a trouvé sa
veritable retraicte : mais en effect
soit de gré ou de force, il faut bien
qu'il y demeure, car ses aisles s'y
sont bruslees dés aussi tost qu'il y
est entré. C'est pour cela que les
blessures que vous me faictes quand
vous me regardez, sont si dangereuses,
et l'on voit clairement qu'une
puissante divinité est venuë
estre l'intelligence de ces deux
beaux astres par qui vous reiglez
le cours de ma vie. Que je voy
aussi de merveilles sur vos joües !
Le teint y est blanc sans estre jamais
pasle, et la rougeur n'y paroist
jamais obscure. La mesme
clarté se void sur ces belles levres
où est l'entree du temple de l'eloquence.
Que diray-je de ce col
et de ce sein, sinon que l'imagination
d'un homme seroit bien extravagante
s'il les comparoit à l'yvoire
ou au laict, pource qu' ils
ont un éclat tout different ? Les
poëtes font cas de leur montagne
de Parnasse qui a une croupe jumelle ;
et c'est leur croyance que
celuy qui a dormy dessus devient
poëte parfaict : mais qu'il faut bien
croire que celuy qui pourroit
jouyr de ces deux petits monts
qui sont dessus ce beau sein, seroit
de beaucoup plus divinement
inspiré, soit pour la
poësie, soit pour l'eloquence.
Quand au reste du corps encore
que ses beautez soient eternellement
cachees, je ne doute point
de sa perfection, et il faut bien
qu'elle soit grande, puisque l'on
luy à donné l'honneur de porter
cette belle teste où je trouve tant
de miracles. Il a plus de gloire à la
soustenir que n'avoit Atlas à soustenir
le ciel, car il y a bien icy plus
de divinitez qu'il n'y en avoit au
palais de Jupiter. ô que je t'estime
donc heureux, aymable corps,
d'avoir un si beau visage, et toy
beau visage que tu es heureux d'avoir
de si beaux yeux, et vous
beaux yeux que vous estes heureux
d'avoir tant de charmes ! Mais
sur tout, ô beau corps, que je te
croy heureux en general de loger
la plus belle ame du monde ! Il me
semble que j'ay encore quelque
chose à dire à ta loüange, et que
je n'ay point parlé d'une partie
que je voy assez souvent. J'ay oublié
ces oreilles qui accompagnent si
bien les joües, et que les cheveux
ombragent avec tant de grace :
mais pourquoy parleray-je de ces
mauvaises ? C'est d'elles que vient
la premiere cause de mon tourment ;
elles ne veulent point ouyr
ce que je souffre, pour en faire un
fidelle raport à ce divin esprit
qui commande à tous les autres
sens. Tant qu'elles auront cette
severité, je ne les puis tenir que
pour mes ennemies, mais s'il arrive
aussi qu'elles changent, je leur
promets de reparer le temps que
j'ay esté sans les honorer.
Je ne sçay si Philiris vouloit encore
dire quelque chose, tant y a
qu'il s'arresta comme pour songer
à quelques autres belles pensees
dont il desiroit entretenir Angelique.
Chacun avoit esté attentif
à son discours qu'il prononçoit d'un doux accent, et avec un
geste agreable. Angelique mesme
n'estoit pas faschee de s'entendre
loüer de la sorte, quoy qu'elle en
fust un peu honteuse, et quand
au berger Lysis, il estoit si ravy
qu'il s'en alla embrasser ce gentil
orateur en luy disant ces paroles.
Cher amy, que tes propos sont
charmans ! Que ton stile est doux
et amoureux ! Je te proteste que
c'est tout de bon que je quite Clarimond,
et que je ne veux plus
avoir de commerce avec luy ; tu es
bien plus propre pour faire mon
histoire.
Philiris remercia ce berger de
l'honneur qu'il luy faisoit, et luy
promit de luy rendre tous les services
dont il se trouveroit capable.
Quand à Clarimond se voyant
delaissé, il fit voeu de contredire
tousjours à Lysis, et de luy faire la
guerre à outrance. Les discours
que chacun tint sur ce sujet furent
cause que l'on rompit le jeu, et delà
l'on tomba insensiblement sur
les estranges faits d'armes de Lysis
et de Carmelin. Leonor dit qu'elle
avoit escouté attentivement
l'histoire de Meliante par laquelle
ce berger avoit fait connoistre
que sa maistresse avoit esté enfermee
dans une forteresse, et qu'outre
cela elle comprenoit bien toutes
les particularitez de sa delivrance
que l'on luy avoit racontée,
mais que l'on ne luy aprenoit rien
du vray sujet de sa captivité, et que
l'on ne luy disoit point qui en
estoit l'autheur. Lysis et Meliante
luy respondirent, que si elle vouloit
avoir de la satisfaction en cela,
il se faloit adresser à Hircan qui
sçavoit les choses les plus cachees.
La compagnie l'ayant prié de dire
ce qu'il sçavoit touchant cette
affaire, il commença ainsi à parler
sans manquer d'inventions fabuleuses.
Il faut que vous sçachiez chere
troupe, que dans cette isle où Panphilie
a esté captive, il y a un magicien
appellé Anaximandre, lequel
y demeure depuis trente ans.
Il n'y a pas d'avantage qu'il est au
monde, comme plusieurs croyent,
et neantmoins il se vante d'estre le
propre fils de la magicienne Circé ;
pour son pere il ne le sçauroit
nommer, à cause que cette femme
s'adonnoit à plusieurs hommes.
Ce n'est pas qu'il nous vueille faire
accroire qu'elle ayt vescu jusqu'en
ce siecle ; il prend bien cela
d'un autre sens. Il dit que lors
qu'elle vivoit encore il y a deux mille tant d'annees, ayant appris de
cette bonne mere tous les secrets
de la magie, il eut envie d'estre
eternellement sur la terre, et non
point d'aller au ciel avec elle, ny
aux Champs Elysees, à cause qu'il
se plaisoit infiniment icy bas.
Apres avoir cherché tous les
moyens de se faire rajeunir, il n'en
trouva point un meilleur que de
changer de corps. Il ne luy sembloit
point à propos de commander
à quelqu'un de ses amys de le
tuer, et de mettre tout son corps
en pieces pour en former un autre
plus vigoureux : il avoit peur qu'il
n'arrivast quelque accident qui
troublast l'operation, et que l'on
ne le laissast à moitié refaict. Un
petit neveu qu'il avoit ayant donc
esté tué d'un coup de palet qui luy cheut sur la teste en regardant
joüer ses compagnons, il trouva
le secret de quitter son premier
corps, et d'aller habiter dans celuy
de cet enfant qu'il anima depuis
au grand estonnement de
tout le monde, qui le tenoit pour
mort. Quatre vingt ans apres un
autre petit enfant se jouant avec
d'autres qui le menoient prisonnier,
et qui contrefaisoient la justice,
il arriva que ses compagnons
l'estranglerent tout à faict. Anaximandre
se servit encore de ce
corps cy, et c'est ainsi qu'il a faict
jusqu'à cette heure de plusieurs
autres, ayant le pouvoir de destacher
son esprit quand il veut de la
masse terrestre, et l'y pouvant aussi
rejoindre si fermement qu'il n'a
jamais manqué à toutes les fonctions
des autres. Il boit, il mange,
il dort, il faict des enfans, et si jamais
il n'est malade. Son ame se
sert de corps empruntez comme
les voyageurs se servent des hostelleries,
où ils vivent aussi commodément
que dans leurs maisons.
Il tire un grand avantage de
son immortalité, car ayant esté
de toute sorte de conditions où il
s'est tenu aussi librement que s'il
eust joué des personnages de comedie,
il sçait beaucoup de choses
que les autres ignorent. Maintenant
la seigneurie de l'isle où il demeure
luy est tombee entre les
mains, et pource que le lieu est
fort solitaire, il s'y plaist à l'estude
de la magie. Come il a tousjours
eu l'esprit fort amoureux, il s'amuse
à regarder dans un miroir
enchanté les plus belles femmes
qui soient en toutes les parties du
monde. Quand il y en a quelqu'une
qui luy agree il se transporte au
pays où elle demeure, et puis il la
fait enlever par des demons jusqu'en
son chasteau. C'est là qu'il
faict d'elle à son plaisir, mais il est
si meschant qu'il abandonne apres
à ses esclaves des beautez qu'il
avoit choisies pour les maistresses
de son ame. Toutesfois je sçay de
bonne part que sa mere luy est
aparuë depuis peu, et qu'elle luy a
conseillé de quitter sa mauvaise
vie, d'autant que s'il se marioit à
une certaine dame qui luy estoit
destinee, il en auroit un fils qui seroit
plus vaillant que Cyrus ny
qu'Alexandre, et qui luy donneroit
la conqueste de tout le monde.
Il a demandé à cette bonne
mere le moyen de connoistre cette
femme fatale, et tout soudain
Circé s'est monstree à luy telle
qu'elle estoit en l'aage de quinze
ans, et luy a dit qu'il la considerast
bien, pource que la femme qu'il
devoit avoir luy ressembleroit de
visage. Depuis il a consulté son
miroir, et y voyant passer Panphilie,
il s'est imaginé qu'elle ressembloit
fort à Circé, de sorte
qu'apres l'avoir sauvee du naufrage,
et son amant aussi par compassion,
il l'envoya prendre par
deux geans, lors qu'elle fut dans
son isle. Ce sont les mesmes que
Lysis à deffaicts par sa valeur incomparable.
Meliante pensant la
secourir fut trompé par plusieurs
fois, car la porte du chasteau
d'Anaximandre estoit tellement
enchantee, qu'encore qu'il la
laissast ouverte, elle se fermoit
toute seule des qu'un ennemy y vouloit entrer. Pour
ce vieillard qui luy aparut, et
qui luy dit que sa maistresse estoit
en un lieu dont il ne la pourroit
tirer que par le secours du berger
françois, je vous apren que
c'estoit moy Hircan, qui vous parle
à cette heure. J'avois sçeu par
mon art qu'un des plus braves
chevaliers de Perse estoit en une
extreme peine, et que si je l'en delivrois
il seroit quelque jour mon
intime amy, tellement que je changeay
de forme, et l'ayant trouvé
je l'endormis pour l'enlever jusqu'en
ce païs. Il a maintenant obtenu
du berger Lysis ce qu'il desiroit.
Cet invincible heros à esté
en la forteresse enchantee dont il a
tiré Panphilie comme vous sçavez.
Anaximandre ayant eu cette
belle, n'avoit pas manqué de luy
parler d'amour, et de luy promettre
des merveilles si elle vouloit
estre sa femme. Il esperoit qu'elle
enfanteroit ce grand guerrier que
Circé luy avoit promis, et que
lors qu'il auroit conquis toute la
terre, il le feroit mourir, et se mettroit
dans son corps pour estre
luy mesme roy de tout le monde :
mais Panphilie se souvenant
du merite et de l'affection de Meliante,
ne pouvoit plus aymer que
luy, et mesprisoit avec outrage
celuy qui l'avoit ravie. Il en estoit
si fasché qu'il l'avoit fait mettre
dans un cachot où ses deux geans
la gardoient avec trois ou quatre
soldats bossus, et un dragon terrestre
animal tres effroyable. Lysis
à surmonté tout cela lors qu'il
s'est trouvé dans la prison, et si
Anaximandre ne s'est point monstré
pour l'empescher de forcer
ses gardes, c'est que je l'avois
endormy plus fort que s'il eust
esté dans le palais du sommeil, car
je ne veux point nier que ce ne fust
moy qui tira Lysis et Carmelin
de mon carrosse pour les conduire
en la prison, et qui les remena encore
au premier lieu avec Panphilie.
Je me transporte en moins de
rien en tel lieu que je veux, et je
pren telle forme qu'il me plaist.
Or il n'a pas esté hors de propos
de laisser quelque temps Panphilie
chez Anaximandre, car elle estoit
là au lieu le plus secret du monde,
ce qui estoit fort necessaire, à cause
que le roy de Perse la faisoit
poursuivre au mesme temps avec
tant de diligence, que si elle eust
esté en un autre lieu, ses gens n'eussent
pas manqué de la trouver. à
cette heure cy il n'y a plus rien à
craindre. Je sçay bien que Siramnes
à esté tué par un de ses eunuques,
de façon que tous ceux qui
estoient mal aupres de luy, peuvent
librement retourner en son
royaume ; un de ses neveux qui
tient le sceptre, à donné la grace à
tous les criminels, et à fait rapeller
tous les banys, à la charge qu'ils le
serviront six ans à la guerre sans
recevoir de solde. Je croy que
maintenant il n'y à personne icy
qui ne soit satisfaict, et qui ne sçache
au vray tout ce qui est d'important
en la captivité de Panphilie.
Hircan ayant ainsi parlé les dames
admirerent en elles mesmes la
vivacité de son esprit, et s'estonnerent
comment il pouvoit controuver
tant de mensonges. Lysis fut tout ravy d'avoir ouy de si
grands secrets, et Meliante feignit
de ne l'estre pas moins. Floride
luy demanda pourquoy il n'avoit
point fait venir sa maistresse, dequoy
il s'excusa sur l'humeur solitaire
de ceste belle fille. Angelique
demanda aussi où estoit allé
Carmelin, et pourquoy il n'estoit
point venu leur raconter luy
mesme ses prouësses. Lysis respondit
qu'il n'avoit point voulu
venir à la chasse comme les autres.
Polidor dit en mesme temps,
que son cousin Meliante, estoit
bien plus heureux que luy, et que
par le bon secours que l'on luy
avoit donné il avoit eu sa maistresse,
au lieu que pour luy il estoit
fort eloigné de la sienne, et ne sçavoit
s'il pourroit jamais entrer en
sa faveur. Mes intentions sont
plus belles et plus justes que les
vostres, repartit Meliante, voyla
pourquoy le ciel les à favorisees.
J'ayme une sage et honeste dame,
en servant laquelle je croy rendre
hommage à la mesme vertu : mais
quant à vous, vous souspirez pour
une Rhodogine que j'ay ouy tousjours
estimer aussi publique que
les carrefours. Mourez hardiment
pour elle, puis qu'elle vous
donne tant de tourment ; vous
y aurez autant de gloire comme
Quintus Curtius en reçeut à se
jetter dans l'abysme de Rome, car
vous mourrez pour la chose publique.
Polidor fit semblant d'estre
fort en colere pour ces paroles
trop libres, mais il n'y eut point
de coups ruez pour cela. Hircan
mit la paix par tout ; il asseura Meliante
qu'il se trompoit en son jugement
licentieux, et quant à Polidor
il luy promit encore, que dés
qu'il seroit de retour en Perse, il
obtiendroit la recompense de son
amour, moyennant qu'il portast
à Rhodogine l'escorce de l'hamadryade,
laquelle il devoit bien
conserver. Il jura qu'il avoit enfermé
cette precieuse piece dans
une boëte d'argent, et qu'il s'en
fust desja retourné, n'eust esté qu'il
trouvoit des charmes inevitables
en la conversation de Lysis. Vous
faictes bien de demeurer icy pour
apprendre parfaictement l'art de
bergerie, dit le berger heros, car
vous en irez apres faire leçon à vos
compatriotes. C'est ainsi que je
veux instruire une infinité de
jeunesse, afin d'envoyer apres
l'un en Turquie, l'autre en Egypte,
et ainsi des autres pour aprendre
à toute la terre le moyen de vivre
heureusement. Or cét art de
bergerie ne s'aprend pas en un
jour, car c'est l'art de tous les arts ;
je veux dire qu'il est le maistre des
autres, et que la plus part dependent
de luy. Pour estre bon berger,
il faut estre bon orateur, bon
poëte, bon musicien, bon peintre,
et bon danseur, mais par dessus
toutes choses, il faut sçavoir
bien aymer.
Il estoit si tard quand ce discours
finit, qu'Oronte par courtoisie
fut contrainct de prier la
compagnie de souper chez luy ;
aussi avoit on beaucoup de peine à
se separer, et a quitter de si plaisans
entretiens. Apres le soupé
Lysis voulut faire bande à part
avec Philiris, laissant les uns qui joüoient au piquet, et les autres
qui devisoient. Cher amy, dit-il à
ce berger, je te jure que dés la premiere
fois que je te vy, il y eut une
certaine fatalité qui m'aprit que tu
ferois mon histoire, c'est pourquoy
afin de ne point rendre cette
inspiration inutile, je te prie d'y
travailler, et de ne point croire
que je m'attende à Clarimond qui
n'est qu'un broüillon, et un mesdisant.
Si vous me croyez capable
de vous servir en cela, respondit
Philiris, je seray tres-ayse de m'y
employer : mais quoy, j'ay peur de
n'y pas reüssir à vostre contentement,
car il faudroit estre au fond
de vostre pensee pour considerer
ce que vous y avez, et exprimer
des choses que personne ne peut
exprimer maintenant, si ce n'est
celui à qui elles sont arrivees.
Ne te mets en peine de rien, reprit
Lysis, je te bailleray de suffisans
memoires ; ce n'est pas la premiere
fois qu'un amant a donné ses
amours à descrire à un autre n'ayant
pas la commodité de le faire, et la
passion ne luy permettant pas de
se donner tant de patience, ou
bien voulant faire parler un autre
sur ce sujet afin qu'il lui attribuast
les loüanges que l'on n'ose pas
s'attribuer soy-mesme. Depuis
un peu un homme que je connoy
a faict le mesme. Il disoit à l'autheur
en luy donnant des preceptes,
faictes parler sur la jalousie
ce gentil-homme et cette damoiselle ;
faictes battre ces deux cy
contre ces deux autres, mais ne faites
tuer que le moindre personnage,
car j'ay encore beaucoup affaire
des trois autres en des avantures
suivantes, comme estans des personnes
fort qualifiees. Un peu
apres vous ferez escrire une lettre
au plus passionné de nos amans,
et puis il ira en serenade ; que la
musique soit premierement de
cornets à bouquin, et puis de
violons pour resveiller le monde,
et apres que l'on entende ce gentil-homme
chanter en recit avec
un luth, à quoy une musique complette
respondra ; que les vers soient
doux et polis, et qu'il n'y ayt pas
de pointes si aiguës, qu'elles picquent
le monde. C'estoit ainsi que
cét amant donnoit des loix à son
historiographe, et je ne doute
point que ce grand escrivain, ne
fist pour luy quelque chose d'excellent,
car c'est luy qui se pourmenant
un jour avec quatre ou
cinq de ses amys alla parler ainsi ;
que l'on me donne dix mille
hommes bien equipez et trois
mois de temps, je promets au roy
mon maistre et à ses princes mes
bons amys, que par de vrays
actes de valeur, et par de bons
stratagemes, je m'en vay conquerir
un pays qui aura six cens lieuës
de tour, et aura cent villes aussi
bonnes et aussi peuplees qu'Orleans,
sans les bourgs et les chasteaux.
Quand ferez vous cela, luy
dit-on, le verrons nous ? Où sera-ce ?
Dans un roman, respondit
il hardiment. C'estoit là un homme
nompareil : il soustenoit que
celuy qui est capable de faire un
roman, est capable de toute chose.
Il est capable d'estre general
d'armee, chancelier, president,
amant, et berger si vous voulez,
car puisqu'il sçait faire parler tous ces gens là chacun selon leur qualité,
et qu'il les fait gouverner avec
toute la bien seance requise, il n'y
à point de doute qu'il s'acquiteroit
fort dignement de toutes ces
diverses charges si l'on les luy donnoit.
Mais vous ne dites pas, interrompit
Philiris, qu'il est aussi
bien capable d'estre tambour que
capitaine, et huissier comme president.
Les faiseurs de romans representent
aussi bien les actions
basses que les plus relevees. Tu
veux rire, cher amy, reprit Lysis,
mais neantmoins croy que nostre
autheur estoit un tres-habille homme
sans faire tort ny à toy ny aux
autres. Pour revenir à mon sujet
si tu veux faire mon histoire, je
m'en vay t'aprendre de quelle maniere
il s'y faudra comporter. Je
pense que tu en as desja apris par
cy par là quelque chose, mais je
t'en veux bien dire d'avantage, et
je m'en vay y commencer des maintenant.
Premierement tu me feras
prendre l'habit de berger à S Cloud,
car c'est là que commençent
mes plus belles avantures, et
puis tu descriras avec quelle affection
je considerois si peu de chose
que je gardois en souvenance
de Charite, à sçavoir ce morceau
de cuir, ce papier, et tout le reste ;
or tu amplifieras cecy, en disant
que j'aymois tant ma maistresse,
que non seulement je voulois garder
tout ce qui venoit d'elle, mais
aussi que je faisois voeu de garder
soigneusement tout ce que j'aurois
sur moy lors que ce bonheur
m'arriveroit de parler à elle ou d'en
recevoir quelque faveur ; comme
par exemple si je l'allois voir dans
sa maison, et qu'elle m'y fist un accueil
favorable, mon dessein estoit
de garder desormais, ainsi qu'une
chose pretieuse, mes bons et aymables
souliers qui m'auroient porté
en un si sacré lieu. En effect j'avois
cette pensee dés ce temps là,
quoy que je n'en parlasse point.
Apres tu mettras qu'ayant rencontré
Anselme je luy contay l'histoire
de ma jeunesse et le commencement
de mes amours qu'il
faudra passer vistement, et puis tu
parleras de ce beau portraict metaphorique
de ma maistresse qu'il
m'a fait dans sa maison. Ce sera là
qu'il faudra triompher en bien dire.
Je suis d'avis que tu te serves de
plusieurs figures diverses de rhetorique,
et que premierement raportant
à mes affections les couleurs
du tableau et tout ce qui le
concerne, tu faces une chose spirituelle
d'une chose corporelle. Le
cuivre du tableau, diras-tu, est un
de la souffrance de Lysis. L'or ducat
qui y reluit est sa fidelité ; le blanc
est sa pureté et son innocence ; la
couleur de chair, s'il s'y en trouve,
est son inclination amoureuse ;
le vermeil est sa respectueuse honte ;
le noir est sa tristesse et son
ennuy ; le bleu est la divinité de
ses pensees. Le depart et l'absence
font les eloignemens et la perspective :
mais il y a fort peu
d'ombrage, pource que la jalousie
qui les doit faire, n'a pas esté trouvée
fort grande. Toutes ces couleurs
ont esté destrempees avec
l'huyle de la douceur de mille attraicts
et d'autant d'oeillades, et
l'on les à broyees sur le marbre de la constance. Apres cecy l'on se
peut reprendre avecque grace, et
parler de la sorte. L'affection que
Lysis porte à sa Charite, m'a faict
croire quelque temps qu'il avoit
ainsi fourny tout ce qui estoit necessaire
pour faire ce portraict,
mais j'ay sçeu depuis, qu'il a voulu
que l'on ayt tasché de se servir
de choses de beaucoup plus nobles,
si l'on en pouvoit rencontrer.
Il y en a qui disent que le siecle de
cuivre a laissé dequoy faire la planche
du tableau, et que Lysis l'a
pris voulant quitter le siecle de
fer, et remonter petit à petit jusqu'au
siecle d'or. Pour l'or qui esclatte
dans les soleils des yeux de
Charite, et dans les chaisnons de sa
tresse, il est tout certain que c'est
de celuy que Midas fit de son vin
lors qu'il le voulut boire, apres
avoir eu le don de changer en or
tout ce qu'il toucheroit, et l'on
peut dire par parenthese, que c'est
de cét or cy, que l'on feroit facilement
de l'or potable. Le blanc
est du laict que Venus avoit aux
mammelles quand elle nourrissoit
Cupidon, car ce laict estoit
bien plus beau que celuy de Junon
qui est trop colere pour estre bonne
nourrice. La couleur de chair
nous a fort empeschez, mais en fin
nous avons jugé qu'elle avoit esté
prise de la sueur de Bacchus, car
estant tout rouge comme l'on le
void, l'eau qui luy degoute par
tout en est teinte, et ses larmes
mesmes sont colorees ; que s'il n'y a
point d'aparence à cecy, il faut croire
que cette couleur de chair est
composee de quelques autres couleurs.
Pour le vermeillon, c'est du
sang de la deesse de l'automne,
qui est l'une des quatre saisons, laquelle
s'estant par trop eschauffee
il y à quelque temps, Esculape fut
contraint de la saigner, d'autant
qu'il fait au ciel le mestier de chirurgien
et de medecin tout ensemble,
et qu'il execute ce qu'il
ordonne. Pour le noir c'est du
fard de Proserpine, car de mesme
que l'on met beaucoup de peine
en ce païs cy pour devenir blanc,
ainsi l'on se travaille fort au lieu
où elle est pour se rendre noir, et
c'est une des plus estimables parties
de la beauté. Sans controverse
le bleu vient du poil de Neptune
qu'il fit couper il y à quelques
jours, et que l'on à rendu liquide
par un rare secret. Pour ce qui est
des esloignemens, je croy que
c'est la bonne fortune qui les a faits,
pource qu' il n'y a rien qui s'esloigne
si tost de nous, et quant aux
ombrages je croy que le grand
soleil du monde, ou les soleils de
Charite en sont les autheurs, car
bien que le soleil soit pere de la lumiere,
il ne va jamais sans ombre,
et l'on void qu'il le faict naistre
dés le premier corps solide qui
s'opose à ses rayons. L'huile dont
toutes ses couleurs ont esté destrempees,
est celle-là mesme dont
Hercule se frotta quand il voulut
lutter aux jeux olympiques. Pour
la table de marbre qui servit à les
broyer, elle est faicte du premier
autel que l'on a dressé aux dieux
depuis le deluge. Nous avions
tantost oublié les coquilles pour
mettre ces differentes couleurs :
mais il faut croire que la coquille
de Venus y a servy, avecque la coque de l'oeuf de Loeda ; et pour les
pinceaux ils sont faicts avec une
des plumes de l'amour, et des cheveux
de sa mere Venus, cela s'en
va sans dire ; l'on sçayt bien que
l'on n'y auroit pas employé des
plumes du vent Boree : les amans
n'ont pas tant de commerce
avec luy. Apres que tu auras parlé
du portraict de Charite, cher Philiris ;
tu mettras la lettre que je luy
escrivis, laquelle je te dicteray
mot à mot. Or il faut faire icy une
gentillesse dont tout le monde ne
se sert pas. La pluspart des faiseurs
de romans font parler un homme
qui raconte son histoire, et
apres luy avoir faict dire, j'escrivy
une lettre à ma belle, laquelle
estoit en cette sorte, ils mettent
en grosses lettres capitales, lettre
de Philiris à Basilee, lettre de Polidor
à Rhodogine, et ainsi des autres,
et puis ils mettent la lettre
tout de son long. Cela n'est point
à propos, je vous jure, car par exemple
si je vous raconte mon histoire
de bout en bout, lors que j'ay
dit que j'ay escrit une lettre à Charite,
dont les paroles estoient telles,
faut il que je prononce tout
haut ces mots, lettre de Lysis à
Charite ? Ce seroit une chose tres-ridicule.
Il ne faut point reciter
ce tiltre là, ny l'escrire non plus, ou
bien il faut que ce soit en marge
comme une petite annotation ou
remarque pour la commodité des
lecteurs : mais j'ay une invention
nompareille sur ce suject pour ce qui
est de l'impression du livre ; il faut
escrire de la sorte. Voulant declarer
mon amour à cette belle, je luy
escrivis cette, remarquez cecy, il
faut que la ligne manque là, et
plus bas vous mettrez, lettre, en
gros caractere, et puis la lettre suivra.
Cecy servira de tiltre pour l'utilité
des lecteurs, et neantmoins
cela ne sortira pas du corps de la
narration qui ne sera point interrompuë.
Ainsi vous pourriez
mettre encore, ce gentil homme,
ce prince, cét amant, ou ce berger,
voulant soulager sa passion
par les charmes de la poësie, fit incontinent
ces, et puis au dessous,
stances, et les vers apres. Ce chevalier
ne pouvant souffrir l'affront
que luy faisoit son rival, luy envoya
ce, et puis au dessous, cartel,
avec le discours en suite. Voila
comme il faut estre ingenieux
pour acquerir de l'honneur, et
c'est un grand deffaut pareillement
de dire, Polidor ayant obtenu du
silence commença ainsi son histoire,
et puis de mettre en suitte
un grand tiltre qui contienne ces
mots, histoire de Polidor, et de
Rhodogine, ou quelque chose
semblable ; car Polidor voulant
raconter son histoire, ne profera
pas tout haut ce tiltre. C'est une
sottise que de le mettre et d'interrompre
son discours pour cela. Il se
faudroit contenter de le mettre
en marge ou d'user de quelque invention
pareille à celle que j'ay desja
dicte. Cependant de tres bons
autheurs manquent en cecy, mais
moy qui ne pren des autres que ce
qu'ils ont de bon, je reforme librement
ce qu'ils ont de mauvais.
Apres avoir donc mis ma lettre en
bonne sorte, il faudra dire de quelle
façon je la fy tenir à Charite ;
comment je la portay jusques sur sa fenestre et attachay des festons
à sa porte ; et puis comment des
corsaires m'enleverent sans me
tenir long temps captif, pourcequ'
Anselme estoit de leurs amys.
J'ay oublié la rencontre d'un satyre
et beaucoup d'autres choses
que je te diray une autre fois en
leur ordre. Pour les choses qui se
sont passees en ce païs cy, je croy
que tu en as des-ja beaucoup de
connoissance. Tu mettras les avantures
que j'ay euës estant deguisé
en fille, et puis tu diras que j'ay veritablement
esté metamorphosé
en arbre, quoy que plusieurs soustiennent
le contraire. Que ceux
qui seront meslez parmy ces accidens
cy, soient traictez avec honneur,
je t'en suplie ; il faudroit
avoir égard à l'affection qu'ils
m'ont témoignee pour les en recompenser
dignement. Tu adjousteras
tant de pieces destachees
qu'il te plaira à mon histoire, comme
par exemple des amours de
ceux de ma connoissance : l'ouvrage
en sera d'autant plus recommandable.
Maintenant il faut que
je te die que par cy par là, lors que
tu me feras tenir en un lieu fort
solitaire, il sera tres-bon de mettre
que je m'amusois à composer
des vers, car de faict quand je suis
seul, je ne fay autre chose qu'en
ruminer. Toutefois il te sera permis
d'en faire toy mesme pour
embellir ta narration, ou bien
d'en mettre de tes vieux afin qu'ils
ne soient point perdus, c'est ainsi
que plusieurs font, et j'en sçay qui
ont composé un roman tout expres
pour trouver place à leur vieille
poësie. Je te donneray de vray
quelque chose de ma façon, et
pour ce qui viendra de toy, il faudra
que ce soit une pure imitation
de mon stile. Je suis en peine dequoy
nous mettrons le plus ou
des stances ou des elegies. Je ne
sçay qui vaut le mieux. L'on dit
que faire des elegies est comme
marcher son train en pas ordinaire,
et que faire des stances en diverses
cadences et mesures, c'est
comme danser, tellement que l'un
est bien plus difficile que l'autre. Il
y en a d'autres qui disent, repartit
Philiris, que faire des stances, est
sauter de branche en branche comme
les petits oyseaux qui n'ont
pas encore de bonnes aisles, mais
que faire des elegies, c'est aller
d'un grand vol qui n'apartient
qu'a ceux qui sont fort expers au
mestier. Ces similitudes me rendent
confus, reprit Lysis, je ne
sçay plus lequel je doy croire, c'est
pourquoy tu mettras de l'un et
de l'autre à ta fantaisie. Ces digressions
empeschent que nous ne
parlions des principales choses qui
nous concernent. Il faut que tu
sois averty, qu'avant que de travailler
à mes amours tu dois long
temps aller à la chasse aux pensees,
afin d'en avoir bonne provision
pour toute sorte de sujets. Pour
ton stile il doit estre fort doux, et
non pas rude comme celuy de
quelques escrivains du temps, des
ouvrages desquels l'on ne sçauroit
lire trois pages sans avoir le gosier
tellement escorché, qu'il faut
avaller plus de deux onces de jus
de reglisse pour l'adoucir apres.
Pour parvenir à la perfection je
croy qu'il ne faudroit pas mettre deux fois en une mesme page le
mot de quelque, ny beaucoup
d'autres dont je me souviendray.
Ne t'amuses pas pourtant à suivre
par tout les reigles des nouveaux
reformateurs du langage. Pourcequ'
ils n'ont jamais rien leu et qu'ils
ne sçauroient rien citer, ils ne veulent
pas que l'on allegue aucune
chose, ny en prose ny en vers,
desorte que l'on n'a plus que faire
de lire les histoires ny les fables,
puisque l'on n'en oseroit parler :
mais nous devons bien mespriser
leur ignorance, car je suis bien aise
que l'on raporte des choses antiennes
en comparaison des nouvelles,
quand ce ne seroit qu'à cause qu'en
ce faisant l'on met beaucoup de
noms propres, dont les grandes
lettres rendent l'escriture plus
belle. L'on doit considerer apres
cecy qu'il ne faut pas aussi que tes
discours n'ayent rien qu'une periode,
et soient tout d'une venuë
comme des habits de pantalon. Il
faut bien plustost les faire toutes
aussi longues l'une que l'autre.
C'est un fort beau secret duquel
j'ay ouy un homme se vanter à
Paris. Je pense qu'il avoit une aulne
avec laquelle il les mesuroit
toutes, et puis il les rognoit si elles
estoient trop longues, ou bien
il les jettoit en moule et les mesuroit
au litron ; tant y a qu'il y reussissoit
grandement, pource, disoit
il, qu'il estoit poëte, orateur et
musicien tout ensemble, ce qui
ne se trouve guere, et qu'il sçavoit
des mesures, des cadences et
des harmonies de discours que
les autres ignoroient. Nous trouverons
bien pourtant le moyen
de l'imiter, voire de le surpasser.
Au reste quand mon livre sera fait,
il ne faudra pas que tu le dedies à
Charite seulement, bien que j'aye
proposé cela autrefois à Clarimond ;
il faudra que tu me le dedies
aussi, et que tu faces une epistre
pour chacun des deux : mais il
y a en cecy une chose qui me tourmente
fort l'esprit, à sçavoir si
quand ce livre sera bien relié, et
couvert de maroquin rouge avecque
nos chiffres dessus, tu nous le
viendras presenter ne nous faisant
qu'un simple compliment,
comme qui diroit, incomparable
berger, je vous offre cet ouvrage
de ma façon ; ou bien s'il faudra
que tu nous dises à chacun par
coeur l'epistre qui sera dans le livre
que tu nous donneras, de mesme que
si c'estoit une harangue. L'autheur
dont j'ay tantost parlé voulant aller
dedier son livre au roy d'Espagne
estoit en la mesme peine. Or
il faut que tu sçaches qu'ayant desja
assez dedié de livres dans ce royaume,
il va ainsi de pays en pays
chercher de nouveaux dieux pour
ses offrandes, et l'on dit que l'un
de ses jours il ira presenter à Betlem
Gabor un roman de chevalerie
errante, pour luy aprendre
la milice, et au grand turc un livre
de lettres amoureuses pour
luy aprendre à vaincre la rigueur
de ses maistresses qui doivent estre
la Perse, l'Allemagne, et la seigneurie
de Venise, ausquelles il y
a long temps qu'il faict l'amour.
Cét autheur estant donc sur son
depart, croyoit presque que cela
seroit de la bien-seance de dire son
epistre dedicatoire tout du long
devant celuy auquel il presenteroit
son livre, bien qu'il n'eust point faict cela encore : mais pour
estre plus asseuré en son affaire, il ne
sçavoit s'il devoit prendre conseil
d'un casuiste, d'un advocat consultant,
où d'un libraire juré. Enfin
un certain poëte luy asseura que
puisqu'au devant des livres l'on
mettoit tousjours des epistres,
c'estoit un signe que les autheurs
ne les devoient jamais presenter
eux mesmes, mais qu'ils les devoient
envoyer, fussent ils de la
maison de leur moecenas, d'autant
que les epistres parloient pour eux,
sans qu'il fust besoin de leur presence.
Je pense qu'il suyvit son
conseil, car en effect il n'alla point
en Espagne. Il faudra bien songer
à l'opinion que tu dois prendre
sur un semblable sujet : mais puisque
nous en sommes venus si
avant, je te diray encore que cet
autheur ayant leu les oeuvres de
Pasquier où il y a un sonnet contre
ceux qui en parlant au roy usent
tousjours du mot de vostre majesté,
comme s'ils parloient d'une autre
personne, et par ce moyen
font tomber le royaume en quenoüille,
il eut une semblable opinion,
et jamais il ne fut d'avis de
parler de sa majesté catholique
dedans son epistre. Il disoit que
quand il entendoit cela, il s'imaginoit
que l'on parlast de la femme
du roy, et que pour donner au
roy un tiltre plus convenable, il
luy en faloit donner un masculin,
comme qui diroit, sire, puisqu'il
a pleu à vostre rayon d'estendre
ses faveurs sur moy, ou bien pour
parler encore mieux, sire, puisque
vostre pouvoir à daigné me regarder
de bon oeil, je veux mourir
au service de vostre pouvoir. Je
suis le tres-humble subjet de vostre
pouvoir. Cét escrivain avoit
ainsi de belles inventions, mais il
est vray que nous n'avons que faire
des unes, et que pour les autres,
elles ne sont de gueres meilleures
que celles que nous pourrons
trouver. Vous me donnez des
avis si excellens, dit Philiris, que si
j'ay l'esprit de les suivre, je me rendray
le meilleur autheur du monde,
et vous seray obligé de mon
eloquence et de ma gloire. Je
voudrois desja estre en un lieu de
repos, pour faire des memoires
de tout ce que vous m'avez apris.
Je ne t'ay pas tout dit, reprit Lysis,
il y aura une chose fort remarquable
en mon histoire, si tu la
fais presentement, sans attendre
qu'il y ait quelque grand changement
en mes affaires ; c'est que
tous ceux qui la liront seront pris
pour duppe. Ils s'imagineront
qu'a la fin ils trouveront un mariage
du berger Lysis avec la bergere
Charite, suivant les reigles ordinaires
de tous les romans, mais
ils ne verront rien de semblable
à cela. Il est certain que cela les trompera
fort, repartit Philiris en sousriant,
mais vostre mariage sera
pour la suite de vos avantures que
je descriray quelque jour. Ce ne sera
que jusques à ce temps là que
nous n'aurons point de lecteurs
qui ne soient abusez. Je vous asseure
neantmoins que la supercherie
sera tousjours estimee fort
grande. J'ay veu ainsi plusieurs faiseurs
de romans, qui se venoient
vanter à moy quelquefois, qu'ils
alloient duper tout le monde, pourceque  le premier roman qu'ils
feroient ne commenceroit que par
la fin ; et que ce n'estoit pas estre
assez subtil de n'en commencer
un que par le milieu. Pour le vostre,
je le commenceray selon l'ordre
que vous en aviez donné à
Clarimond : mais bien que vos
avantures soient desja fort belles
et assez capables de satisfaire les
plus desgoustez, je vous prie d'y
en adjouster encore s'il est possible,
afin de rendre l'ouvrage plus
accomply.
Lors que les deux bergers s'entretenoient
ainsi doucement,
Hircan et Clarimond escoutoient
leurs discours en s'aprochant,
sans faire aucun bruit.
Ils prirent beaucoup de plaisir
aux admirables conseils de Lysis,
et toutesfois Clarimond s'en
voulut aller chez luy, songeant
qu'il y avoit long temps qu'il n'avoit
veu sa mere, qui avoit possible affaire
de luy en quelque chose. Il
prit congé de toute la compagnie,
et dit à Lysis ; quoy que vous soyez
mon ennemy, je suis plus vostre
amy que vous ne pensez. Nous
le verrons desormais, repartit Lysis.
Clarimond monta apres à cheval,
laissant chez Oronte ceux qui
n'estoient pas si pressez de partir
que luy.

Tandis que les uns
jouoyent et que les
autres devisoient en la
salle d'Oronte, Anselme
qui avoit esté plusieurs
jours sans parler à Angelique
que de choses indifferentes,
prit resolution de l'entretenir à
l'écart, pour ne plus languir dans
un martyre secret. Elle ne se monstra
pas si rigoureuse que beaucoup
d'autres fois, quand il sembloit
qu'elle voulust eviter sa rencontre.
Elle se tint aussi librement
au lieu où il la vouloit aborder,
que si elle luy eust donné assignation.
Jusques à quand sera-ce, luy
dit-il, que je seray affligé sans sçavoir
si mes fautes en sont cause,
où si c'est ma mauvaise fortune
seulement ? Si j'ay commis quelque
crime qui vous offence, il faut
que vous m'en avertissiez, afin que je n'y retourne plus, et que
l'horreur de mon peché me serve
de punition. à la premiere fois
que je commençay d'avoir de l'accez
pres de vous, je ne trouvois
rien dans vos actions, ny dans vos
paroles qui ne me donnast des
presages d'une parfaite prosperité,
mais maintenant tout est changé pour moy, et quand mes services
meritent le plus, c'est lors
qu'ils sont le moins recompensez.
Je pensois m'estre assez justifié
envers vous il y a quelque temps,
mais il faut qu'il y ayt encore
quelque chose qui s'oppose à mon
bon-heur. Considerez quel tourment
me donne vostre mespris,
puisque vous estes encore plus
parfaite et plus aymable que Philiris
ne nous a tantost voulu faire
croire.
Anselme ayant tenu de semblables
discours avec assez peu d'ordre,
pource qu' il faloit qu'il tesmoignast
que la passion luy commandoit,
Angelique luy respondit
de cette sorte. Je voy bien que
ce que j'ay predit est arrivé. La belle
harangue que Philiris m'a tantost
faite, vous a donné de la jalousie ;
c'est pour cela que vous
estes en si mauvaise humeur : vous
estes bien aysé à piquer. Je ne tire
point de consequence, de ce que
Philiris vous a dit tantost, reprit
Anselme, je pren en jeu les choses
qui n'ont esté faittes que par jeu,
et je vous asseure que ce n'est pas
d'aujourd'huy que ma mauvaise
humeur commence, c'est depuis
l'instant que vous avez mesprisé
les temoignages de mon amour.
Vous me poursuivez avec tant
d'opiniastreté, dit Angelique, que
pour vous satisfaire, je vous apren
qu'encore que je sois asseuree
que vous n'aymez plus Genevre,
il y a une chose qui m'oblige
à vous tenir pour une personne
indifferente, c'est qu'au lieu de cette
premiere maistresse, vous en
avez une autre qui vaut trois fois
pis. L'on m'a parlé d'une clarice,
pour qui vous avez tant d'amour
que quand vous estes à Paris, vous
ne bougez de chez elle, et la menez
souvent au cours. Ha, dieu ! Qui
vous a dit cela ? Reprit Anselme,
n'est-ce point Alican ? Il est vray
que c'est luy, dit Angeloque, il m'est
venu voir à Sainct Clou sans que
vous en ayez rien sceu, et c'est
alors qu'il m'a apris de vos nouvelles.
Voyla le plus grand
imposteur du monde, repliqua
Anselme, maintenant que je sçay
le crime dont je suis accusé, je
vous monstreray facilement mon
innocence, pourveu que vous
vouliez prendre la peine de m'écouter.
Je ne suis pas si injuste,
que je ne vous donne la liberté
de dire tout ce qu'il vous plaira,
repartit Angelique. Anselme
ayant donc la permission de
parler sur l'affaire qui se presentoit,
commença son discours de
cette sorte.
Je croy que vous sçavez bien
que cette Clarice est une perduë,
qui est à qui plus luy donne. Il y a
six mois que m'ayant veu quelque
part, elle prit resolution de m'avoir
pour serviteur. Je ne dy pas
cecy par vanité, et pour quelque
estime que je fasse des qualitez
que j'ay en l'esprit ou au corps,
car je n'ignore pas qu'elle ne cognoist
point d'autre merite que
les richesses. Elle faisoit tout ce
qu'elle pouvoit pour se rencontrer
aux eglises où j'allois, afin qu'il me prit quelque envie de l'aymer,
mais je ne songeois non plus
à elle que si elle n'y eust point esté,
tellement qu'elle se proposa de m'attraper par quelque invention.
Comme je me pourmenois un
soir tout seul sur le mail de l'Arsenac,
un soldat me venant aborder
me dit ces paroles, monsieur,
j'ay apris que vous estes homme
qui faites cas des choses rares, c'est
pourquoy je me donne la hardiesse
de vous acoster, pour vous
aprendre que j'ay un amy qui a les
plus beaux secrets du monde. Ma
curiosité fit que je prestay librement
l'oreille à ce discours, et quoy
que je sceusse qu'il y a beaucoup
d'imposteurs dans Paris, je voulus
encore esprouver si cettuy-cy
en estoit un. Je demanday au soldat
dequoy se mesloit principalement
l'homme dont il parloit ; il
me respondit qu'il m'apprendroit
par une certaine science, quelle
fille je devrois espouser, et apres
il me parla si pertinemment de
beaucoup de choses, que je le pris
pour quelque honeste personnage,
et luy permis de me reconduire
jusques chez moy. Je luy dy à
son depart, que j'avois grand desir
de voir son amy, et qu'il me vinst
trouver le lendemain au matin
pour m'y mener. Il ne manqua
pas à l'assignation, de sorte que
j'allay avec luy jusqu'a une petite
maison des marais du temple, où
estans entrez, il me dit que son
amy n'y estoit pas, et qu'il falloit
attendre dans la chambre de l'hoste.
Cette chambre estoit aussi
basse que la cour, et me sembloit si
mal propre, que j'eusse mieux aymé
me tenir dans la ruë. Les espees
et les hallebardes estoient dessus la
cheminee en mesme ratelier que
les broches. Deux ou trois sabots
estoient attachez au jambage, l'un
pour servir de saliere, et l'autre
pour mettre le noir, les allumettes
et les espices. Il y avoit au dessous
des boisseaux renversez pour
servir de tabourets, et tout alentour
de la chambre je ne voyois
point d'autres sieges. Au bout il y
avoit un retranchement de natte
pour faire un petit lieu qui servoit
de garderobbe et de garde-manger
tout ensemble, et ce fut
de là que l'on me tira une mechante
escabelle boiteuse sous l'un
des pieds de laquelle il falut mettre
le bout d'un baston de cotret
pour le rendre egal aux autres. Je
m'assis là dessus comme un president
dans sa chaire, et cependant le
soldat s'amusoit à repeter les cinq
pas qu'il avoit apris depuis peu.
Celuy que nous attendons viendra
bien tost (mé disoit-il quelquefois)
il m'a promis de se trouver
icy à onze heures. Je l'eusse
fait venir chez vous sans vous donner
la peine de venir ceans, mais la
pluspart des choses dont il se sert
en ses operations ne sont pas portatives.
Je luy respondy qu'il faloit
avoir patience, puis qu'il tarderoit
si peu à venir, et que je ne
voulois pas que ma peine fust
perdue. Une heure s'estant passee
en ces beaux discours, le soldat me
dit en fin qu'il estoit d'avis d'aller
chercher son amy, et là dessus il
me quitta. Il me venoit quelquefois
en l'esprit, que c'estoit icy un
afronteur, qui alloit querir ses camarades
pour me voler, et toutesfois
je ne voulus pas m'en aller
encore, pource que j'avois l'esprit
trop resolu, bien que je n'eusse point amené de laquais à ma suite,
afin que personne ne sceust où
j'allois. Rien ne me faschoit tant que
la faim qui commençoit à me gaigner,
n'ayant pas mangé de tout
le jour ; sans cela je me fusse bien
disposé à attendre là jusqu'au soir,
tant j'avois envie de voir un magicien.
Je demanday donc au maistre
du logis s'il avoit disné, et
m'ayant respondu qu'il avoit si
bien desjeuné qu'il ne mangeroit
point jusqu'au soir, je luy dy franchement
que je n'en estois pas de
mesme, et que j'eusse bien voulu
qu'il m'eust fait apporter quelque
chose. Je n'avois point d'autre
monnoye qu'une pistole que je
luy donnay pour aller à la provision :
mais il y demeura si long
temps, que je croyois qu'il eust
pris la fuite avec mon argent, me
laissant maistre de ses meubles, car
tout ce qui estoit en sa maison ne
valoit pas ma pistole. En fin il revint
avec du pain seulement, et
s'en retourna apres pour avoir autre
chose encore. Ne pouvant
manger tant de pain sans boire,
j'en donnay beaucoup à un chien
qui abayoit apres moy, comme si
j'eusse esté un voleur. Apres l'avoir
appaisé, il arriva qu'un gueux
m'importuna tellement en demandant
l'aumosne à la porte,
que je luy donnay toute ma provision
pour le faire taire. Il sembloit
que le chien en fust envieux,
et depuis il voulut encore me
quereller. Voyant que son maistre
ne venoit point, je me fusse
bien mis sur la porte pour voir si
je ne l'apercevrois point à quelque
bout de la ruë, mais j'avois
peur qu'il ne passast quelqu'un de
ma cognoissance, et qu'il ne s'estonnast
de me voir en ce lieu. L'hoste
revint une demie heure apres
son depart, portant une bouteille
de vin et un alloyau à moitié cuit.
Apres qu'il m'eust rendu mon reste
je luy donnay dequoy avoir
d'autre pain, et me contentay
d'en manger et de boire un coup.
Il me dit qu'il ne sçavoit à quoy il
avoit songé jusqu'alors de me laisser
dans sa chambre basse qui estoit
fort mal accommodee, veu qu'il
avoit la clef de sa chambre haute
qui l'estoit mieux, dans laquelle
couchoit la personne que je demandois.
Il me fit monter à l'instant
jusqu'à cette chambre où il
y avoit une tapisserie de Bergame
et un petit lict assez bien aproprié :
mais je m'estonnois sur tout
de ne voir là, ny livres, ny instrumens
de mathematique, ny
autre chose necessaire à un homme
sçavant. Vous me pardonnerez
bien, belle Angelique, si je
vous dy tant de particularitez. Il
ne faut pas s'estonner si je vous
rapporte des choses plaisantes,
encore que j'aye tant de sujet d'estre
triste, car c'est que je force
mon humeur pour le faire, sçachant
que cela vous agree. Vous
sçaurez donc que l'hoste m'ayant
laissé seul dans sa chambre haute
une jeune damoiselle y monta
peu de temps apres, et me demanda
ce que j'y faisois, et si je desirois
parler à elle. Je fus fort estonné de
la voir au lieu du magicien que
j'attendois, et je dy en moy-mesme ;
celuy à qui je veux parler sçait
il des-ja mon dessein ? N'a t'il point apris que je luy voulois demander
quelle femme j'aurois, et pour
me satisfaire sans me voir, ne
m'envoye t'il point celle-cy, qui
est possible de ses amies, afin de me
faire accroire que c'est d'elle que
je doy devenir amoureux ? Quoy
que j'eusse cette pensee je ne laissay
pas de respondre à la damoiselle,
que l'on m'avoit mené en ce lieu
pour parler à un homme à qui j'avois
affaire, mais que l'on m'avoit
abusé. Elle me repartit qu'elle
estoit fort redevable à une telle
tromperie qui luy donnoit le moyen
de me connoistre, et là dessus
elle se mit sur beaucoup de petits
discours assez libres, ausquels je respondy
avec la courtoisie que les
hommes doivent garder. à la fin
estant las de ces discours, et voyant
que le soldat ne venoit point, je
pris congé d'elle. En me reconduisant
elle me dit, que toutes les fois
que je me voudrois venir reposer
en sa chambre je luy ferois beaucoup
de faveur. Sans ces paroles je
n'en eusse possible rien soupçonné
de mauvais, pource que je
trouvois en elle une certaine gravité
qui n'est pas commune aux filles
abandonnees : mais d'ailleurs le
lieu où elle demeuroit, et sa servante
et son laquais d'assez mauvaise
mine, me la rendoient suspecte.
Je m'en retournay donc chez moy
tout pensif pour mon avanture,
et deux jours apres il arriva que je
rencontray Alican dans une academie
de jeu. Luy ayant fait connoissance
je luy parlay de la damoiselle
que j'avois veuë, et comme
il connoit beaucoup de monde,
il me dit aussi tost que c'estoit
Clarice, et qu'elle estoit d'assez
bon lieu, mais que les procez l'avoient
renduë si pauvre, qu'il n'y
avoit personne qui ne s'imaginast
que pour s'entretenir brave, elle
vendoit ses faveurs aux uns et aux
autres ; toutefois qu'il ne le croyoit
pas, d'autant qu'il n'avoit pû
encore rien obtenir d'elle. Il ne
falloit pas qu'il manquast de donner
icy ce traict de vanité. Je le fy
mettre apres dans mon carosse, et
malgré moy il me mena chez ceste
Clarice, me disant qu'il gouvernoit
bien cét esprit là, et qu'il la
mettroit sur des entretiens qui
me donneroient du plaisir. Je ne
vous nie point qu'ayant trouvé
Clarice j'eus plus de satisfaction
de ses discours que de ceux d'Alican,
car c'est bien le plus impertinent
homme que l'on puisse
trouver. Il la pria luy mesme de
venir au cours avec nous, et je
fus ainsi engagé à luy mener.
Voyla ce qu'il vous a voulu dire.
Depuis je n'ay eu aucune frequentation
avec Clarice. Il vous a faict
accroire que je l'aymois, afin que
vous m'eussiez en hayne, et qu'il
n'y eust rien qui empeschast que
vous luy portassiez de l'affection,
car je ne doute point que ce ne
soit un de ses principaux desseins.
S'il n'avoit point d'autre vice que
la trahison et l'infidelité, encore
croyroy-je qu'il y auroit moyen
de faire quelque chose de bon de
luy, mais tant de mauvaises qualitez
se trouvent en sa personne
que je n'oserois en parler, de peur
que vous ne croyez que je me
vueille loüer en le blasmant. Voyla
Montenor qui vous dira mieux que moy une partie des actions de
cet homme illustre de ce siecle.
Angelique a qui veritablement
cét Alican avoit parlé d'amour
sans qu'elle l'eust agreable, eut
beaucoup de desir de sçavoir sa
vie, tellement qu'elle appella Montenor
qui venoit de quiter le jeu.
Je vous prie, luy dit elle, contez
nous un peu quel homme c'est
qu'Alican, nous avons fort envie
de le sçavoir. Celuy dont vous me
parlez, ce dit Montenor, est fils
d'un gentil'homme fort riche,
mais le plus avaritieux qui fut jamais.
Durant sa derniere maladie
l'on luy conseilla de changer d'air ;
il respondit qu'il vouloit bien aller
à sa maison des champs, mais
qu'il faloit que ses deux bons
amis y allassent avec luy. L'on ne
manquera pas de les y faire trouver,
luy dit on ; l'on croyoit veritablement
qu'estant sur le poinct
de mourir comme il estoit, les
deux bons amys ausquels il songeoit,
ne pouvoient estre autres
que son medecin et son confesseur,
qui estoient les personnes
dont il avoit le plus affaire ; mais
quand l'on fut sur le depart, il
fit connoistre que par ces deux
bons amis, il entendoit parler de
deux coffres forts où il mettoit
tout son argent. Comme l'on luy disoit
qu'il avoit tort de songer à cela
avec tant d'affection il respondit
que c'estoient de vray ses meilleurs
amys, puisqu'ils l'assistoient en tout
temps luy faisant obtenir la meilleure
partie de ce qu'il desiroit, et
qu'il y avoit mesme fort peu
d'hommes au monde qui l'aimassent
autrement que par leur moyen.
Aucun de ses parens n'estant
d'avis que l'on transportast tant
d'argent de chez luy, à cause des
mauvaises rencontres que l'on
pouvoit avoir, le malade demeura
dans la ville ; et l'on remarque de
luy une admirable chose. Quoy
qu'il fust reduit à l'extremité, il
vouloit encore faire toute sa despense,
de peur que son fils et ses
valets ne le trompassent : de sorte
qu'il avoit dans son lict un gros
sac plein de quarts d'escu, sur lequel
il appuyoyt tousjours un
bras, comme si c'eust esté un oreiller,
et quand il faloit quelque
chose pour le mesnage, il donnoit
luy-mesme dequoy l'acheter.
Un jour il luy prit fantaisie
d'aller en son cabinet, pour voir si
ses deux coffres forts estoient en
tel estat qu'ils souloient, et bien
qu'il fust fort malade alors, il le falut
porter au lieu où il desiroit.
Ayant ouvert un de ses coffres à
peine, et s'estant mis à genoux sur
un oreiller pour contempler son
tresor à son ayse, il mourut là subitement.
Il ne faut pas juger des
morts, mais je ne me sçaurois tenir
de dire qu'il trespassa en une
tres abominable posture : car il
estoit au mesme estat que s'il eust
voulu adorer son argent. Dieu permit
ceste malheureuse fin pour
donner exemple aux autres, et je
croy fermement, qu'il n'y a point
de peché à raporter les vices de ces
gens là, pour exhorter tout le
monde à vivre mieux. Alican ayant
esté laissé seul heritier, fait bien
paroistre que la justice divine ne
veut pas que tant de richesses demeurent
en cette famille, car il est aussi prodigue que son pere estoit
avare, et celuy-là est son grand
amy, qui luy enseigne le plus d'inventions
pour faire de la despence.
Neantmoins m'ayant presté
une fois une pistole dans une eglise
pour donner à une questeuse,
à laquelle je ne voulois pas refuser,
il ne me void pas une fois
qu'il ne me l'a redemande par caprice,
me disant qu'il n'entend
pas que je fasse des aumosnes à ses
despens. Je luy respons presque
tousjours que j'atten à le payer
lors qu'il aura tout dissipé, et qu'il
n'aura plus rien du tout, pourcequ'
alors une pistolle luy vaudra
plus que mille, et qu'il me remercira
de la luy avoir tant gardee. Il
prend tout cela en risee, mais je le
dy tout à bon, car je croy qu'il
trouvera bien tost la fin de ses moyens
à faire la vie qu'il mene. S'il a
perdu quelque argent au jeu il jettera
tout le reste par la fenestre ; et
il n'y a que les laquais qui sont en
bas qui l'en loüent. Jamais il ne
marchande ce qu'il achete, à cause
qu'il s'estime tant, qu'il croiroit
s'estre abaissé, s'il estoit demeuré
en une longue contestation avec
des hommes de la populace. Au
reste il a des sottises nompareilles,
lesquelles sont si visibles, que
tous ceux qui le rencontrent jugent
sans le connoistre qu'il a de
l'extravagance dans l'esprit. Ses
habits ont tousjours quelque
chose d'extraordinaire, soit pour
la façon, soit pour les couleurs,
et outre cela il a une infinité d'ornemens
affectez. Il faict souvent
accroire qu'il a esté saigné ou qu'il
a receu quelque coup d'espee dans
le bras en une rencontre, afin d'avoir occasion de faire voir
une belle escharpe qu'il a gaignee
a la foire. Il porte des pendans
d'oreilles de toute sorte ; il attache
de petites croix d'or ou quelques
autres affiquets au bout des
cordons de sa moustache. Il a tousjours
quelque bracelet qu'il tasche
de faire paroistre, et quelque
noeu à son chapeau pour faire
croire qu'il a receu des faveurs de
quelque dame. Il porte aussi ordinairement
de petits noeus aux
coustures de ses souliers lors qu'il
est en bas de soye ; enfin si l'on le
considere de tous costez l'on trouvera
qu'il n'y a partie en luy où il
n'y ait ainsi quelque chose qui
n'est pas du commun. Avec tout
cela s'il arrive qu'un matin quelque
maistresse ne luy ayt pas fait
bon visage, il en donne le tort à
son habit qui a quelque chose qui
ne la sçauroit charmer, et il ne
manque point d'en prendre un
autre l'apresdisnee pour luy plaire
d'avantage. Cela le rend si soigneux
d'estre bien vestu, que
quand il veut quelquesfois s'habiller
de nouveau il fait venir quatre
maistres tailleurs en consultation,
de mesme que l'on assembleroit
quatre fameux advocats
pour donner leur conseil sur quelque
affaire, et il leur donne de l'argent
pour leur faire aviser ensemble
de quelle sorte il se fera vestir
pour son hiver ou pour son esté,
et quelles sont les modes les plus
somptueuses. Il faut que les laquais
se sentent de l'extravagance
de celuy qu'ils servent, et que l'on
connoisse aussi tost que l'on les void qu'Alican n'est guere sage.
Quelquefois ils ont des basques
en pointe, et quelquefois par escaille.
S'ils ont porté une année
des manteaux à manche, ils auront
apres des capes à l'espagnolle.
Leurs habits sont souvent de pieces
raportees comme ceux des harlequins,
ou bien ils sont chamarrez
de galon avecque des chiffres et
des lacs d'amour, de sorte que l'on
dit par tout qu'ils portent plustost
les livrees de la follie que celles
de la maistresse de leur maistre.
Je ne blasme pas cecy pour estre
ennemy de la proprieté et de la
gentillesse des courtisans ; j'ayme
bien à voir des gentils hommes
bien vestus et leur train aussi,
pourveu que ce soit selon l'usage
ordinaire : mais Alican comme je
vous dy, ne se contente pas d'habiller
ses gens à la fantasque, ainsi
que font plusieurs, il le veut estre
pareillement, afin que tout soit
d'une parure, et que l'on ne croye
point qu'il ayt des valets empruntez.
Outre cela il a des impertinences
fort grandes. Il vouloit un
jour porter un miroir au fonds de
son chapeau, afin d'y voir continuellement
s'il auroit bonne mine
lors qu'il parleroit à des dames.
à peine peut on croire combien,
il donne de peine à son manteau,
et a son chapeau en les retroussant
si souvent comme il fait, et je m'imagine
que c'est pour monstrer
qu'il n'a rien maintenant que de
tout neuf, au lieu que du vivant de
son pere, il n'avoit rien qui ne
vinst de la friperie, de sorte que
tout estoit si meur qu'il n'y osoit
toucher. Un jour mesme estant à
la porte d'une eglise, comme il vouloit
saluer une damoiselle qui entroit
encore qu'il ne la connust pas,
car sa galanterie estoit desja fort
grande, en remettant son chapeau de
colere, pource qu' elle ne luy avoit
pas rendu son salut, il tira le bord
si ferme sans y penser, qu'il le fit
tout rompre et l'amena jusques
pardessous son nez comme la visiere
d'un casque. Cela se passa devant
beaucoup de gens à son infamie,
et son recours fut de jurer
qu'il tueroit le chapelier qui luy
avoit vendu un si mauvais castor.
Il se recompense donc maintenant
du temps qu'il a passé en si mauvais
equipage, et je croy qu'il y a
long temps qu'il souhaite de se voir
en l'estat ou il est, et qu'il ne voudroit
pas avoir racheté la vie de
son pere. Son principal desduit
est d'aller aux eglises et à la pourmenade
pour se monstrer. Quelquefois
il prend beaucoup de plaisir
a mener un carrosse dans Paris,
et c'est en cela qu'il croit avoir fait
un bon tour, encore que la gentillesse
en soit fort vieille. Que s'il se
tient à la maison il est si fayneant
qu'il ne sçait ce que c'est de lecture
ny de chose semblable, et n'a
point d'autre occupation que de
se tenir à la fenestre pour jetter
des poix aux passans avec une sarbatanne,
ou que de s'amuser à d'autres
divertissemens dont il est redevable
à ses laquais qui les luy
ont apris. Encore luy pardonneroy-je,
s'il assortissoit bien toutes
ses friponneries, mais apres avoir
attaqué des hommes de ville qui
luy rendent de bonnes reparties,
il n'a point de meilleur mot que de les appeller bourgeois. Quant à son entretien ordinaire il est aussi
fade que l'on puisse dire ; il ne
vous parlera jamais que des pistoles
qu'il a gagnees ou perduës, et
des beaux desseins d'habits qu'il a,
lesquels il vous monstrera tracez
sur du papier comme quelques
desseins d'architecture. Je pense
vous en avoir assez dit pour vous
le faire connoistre, et vous pouvez
juger facilement à cette heure
cy, que dans toutes les actions d'un
tel homme il y a de la sottise meslee.
Je suis desja las de vous avoir
entretenus si long temps sur un
suject si mesprisable.
Angelique estoit fort resveuse
en escoutant le discours de Montenor ;
elle songeoit en elle mesme
qu'il eust beaucoup valu pour elle
que sa mere l'eust ouy aussi, afin qu'elle sçeust quel homme estoit
Alican, car elle s'imaginoit que Leonor
eust de la bienveillance pour
luy, et qu'elle eust bien voulu l'avoir
pour gendre. Anselme voyant
qu'elle ne disoit mot la voulut exciter
à parler par cette demande ;
hé bien, que dites vous maintenant
de ce courtisan illustre ? Croirez
vous desormais un homme
qui se desguise tous les jours aussi
bien par ses paroles que par les
habits ? Vrayement, respondit
Angelique, je ne vous puis dire
autre chose, sinon que Clarice seroit
bien son faict, et qu'il la devroit
espouser. Je suis de vostre
opinion, repliqua Anselme, et
croyez qu'il ne doit point avoir
de jalousie pour moy de ce costé là.
En suite de ce discours Montenor
s'estant retiré pour aller reprendre
les cartes, Anselme pressa
encore Angelique de si pres, qu'elle
luy confessa ouvertement qu'elle
ne croyoit plus qu'il eust l'ame si
basse que d'avoir jamais aymé Clarice,
qui bien qu'elle fust extremement
belle, avoit la reputation de
n'estre guere honeste, et pour Alican
elle fit assez voir le peu d'estime
qu'elle faisoit de luy. Ce fut
alors qu'Anselme commença d'avoir
une bonne esperance, et Angelique
qui l'aymoit veritablement,
ne put user d'avantage de
ses dissimulations ordinaires. Elle
luy fut si favorable que lors qu'il
luy eust demandé le moyen de la
voir en particulier pour l'entretenir
sur son affection, elle luy dit
qu'il la pourroit voir le lendemain
sur le tard, mais qu'elle ne le
pouvoit encore asseurer du lieu.
Cette promesse le contenta extremement ;
il la remercia le mieux
qu'il put avec des discours fort
courts, d'autant qu'il luy sembloit
qu'ils estoient espiez de tout
le monde, et qu'il venoit tousjours
quelqu'un vers eux pour
sçavoir ce qu'ils disoient. Pour
luy il avoit cet artifice de parler
tout haut alors, et de tenir quelques
paroles indifferentes, afin que l'on crûst que le reste du discours
estoit de mesme.
Quand les joüeurs furent d'avis
de se retirer, il s'en retourna
avec Montenor, quoy qu'Oronte
les eust tous deux priez de coucher
chez luy. Hircan, Lysis, et
ceux de leur bande s'en retournerent
aussi en leur demeure. Lysis
fut fort estonné de n'y trouver point Carmelin, et ce qui
estoit de pis, personne ne luy en disoit
de nouvelles. L'on l'avoit
bien veu sortir du chasteau, mais
l'on pensoit qu'il s'allast pourmener
aux avenues, et cependant il
n'estoit pas revenu souper à la table
des gens d'Hircan. Lysis fut merveilleusement
affligé de cette perte.
Il ne sçavoit que faire pour
trouver le fidelle compagnon de
ses travaux. D'aller dans les jardins
cela n'estoit point à propos, il n'y
avoit point d'aparence qu'il y fust ;
d'aller aussi parmy les champs,
qu'y eust on gagné pendant l'obscurité ?
Son recours fut donc
aux regrets, qu'il fit quasi de
cette sorte. Helas ! Mon fidelle
Carmelin, ne sçaurois-je
sçavoir pour quel sujet tu
m'as quité ? Je ne t'ay pas menacé
de te battre, je ne t'ay pas traicté
rudement, où si je l'ay fait, ce n'a
esté que par feinte. Quand tu as
desiré de participer à la gloire de
mes proüesses je l'ay accordé, et
j'ay souffert que l'on t'ayt couronné
de laurier aussi bien que moy.
En quoy t'ay-je donc offencé, toy
qui estois la seconde personne que
j'estimois apres ma maistresse ? Si
tu fusses demeuré avec moy, je
t'eusse bien tost fait berger illustre
de pastre que tu estois, car il n'est
pas decent qu'un guerrier qui à acquis
une victoire soit mis au rang
des rustiques.
Lysis ayant fait cette plainte
fut contraint de se coucher aussi
bien que les autres, et cependant
qu'il dormira, je vous raconteray
si vous voulez ce qu'estoit devenu
Carmelon. Son maistre estant
party pour aller à la chasse avec sa
compagnie ordinaire, il se mit à
songer à Lisette qu'il ne pouvoit
oublier, quoy que son maistre luy
commandast de n'aymer jamais
que Parthenice. Ayant demandé
à un valet où elle estoit, il luy respondit
librement qu'elle s'en estoit
allee avec sa maistresse, qui estoit
cette belle dame qu'il pouvoit
avoir veüe dans le chasteau il y
avoit quelque temps. Il connut
bien que l'on luy parloit de la bergere
Amarylle, et pource qu' il
croyoit estre en ses bonnes graces,
il se delibera de l'aller visiter pour
avoir le moyen de voir ses amours.
Le mesme valet luy aprit qu'elle
demeuroit à une lieuë et demye
du chasteau où ils estoient, et il
luy donna d'assez bonnes enseignes
pour trouver sa maison.
Carmelin le quita avec beaucoup
d'allegresse, et estant sorty de chez
Hircan sans faire semblant de rien,
il s'eloigna petit à petit, puis il
commença à courir aussi fort que
si son maistre l'eust desja poursuivy,
jusques à tant qu'il fust hors
de la veuë de son giste ordinaire. Il
rencontra des hommes des champs,
qui luy donnerent de si bonnes
adresses, qu'il arriva chez Amarylle,
comme elle estoit dans sa salle
avec cinq ou six damoiselles de
son village. Quel bon-heur vous
amene icy ? Gentil Carmelin, luy dit
elle, je ne pensois pas devoir estre aujourd'huy
si heureuse que de vous
voir ; quelle bonne priere ay-je faite
à ce matin pour me procurer ce
bien là ? Si je m'en souvenois je la
continuerois tous les jours, afin que ma felicité ne changeast jamais. Aprenez moy un peu comment
se porte le prince des bergers
françois ? Qu'a t'il fait depuis
que je suis loin de luy ? Venez vous
icy tout exprez de sa part pour
m'en dire des nouvelles ? Je ne vien
point icy d'autre part que de la
mienne, respondit Carmelin, c'est
ce qui vous doit obliger d'avantage.
Pour le berger Lysis, je l'ay
laissé en bon point, et je vous asseure
que nous avons fait de si belles
choses depuis vostre depart,
qu'a peine vous les pourroy-je raconter
entierement. Il faut bien
que vous faciez un ample recit de
tout, repartit Amarylle, quand
ce ne seroit qu'a cause de mes belles
voysines qui seront fort ravies
de vostre entretien.
Elle avoit desja raconté une partie
des avantures de Lysis aux damoiselles
qui estoient là, de sorte
que connoissant incontinent que
c'estoit là le valet de ce berger, elles
se mirent toutes autour de luy
pour le conjurer de dire ce qu'il
pourroit, afin qu'elles sçeussent
tout ce qui estoit arrivé à son maistre
dont elles faisoient tant d'estime.
Carmelin qui n'estoit de fer
ny de bois, se voyant prié par de si
belles bouches, crût qu'il ne pouvoit
moins faire que de leur complaire,
si bien qu'ayant pris un siege
par le commandement d'Amarylle
il commença à parler de cette
sorte.
Mesdames, mesdamoiselles, mes
nymphes, mes hamadriades, mes
nayades, où mes belles bergeres
(je ne sçay comment je doy dire ;
le maistre que j'ay maintenant à
fait une confusion de ma premiere
science, m'en voulant donner
une nouvelle) comme ainsi soit
que vous desiriez sçavoir quelques
avantures nompareilles du
berger Lysis ; et ce n'est pas sans
raison que j'use de cette façon de
parler, car l'on m'a dit qu'un autheur
celebre commençoit ainsi
tous ses chapitres. Comme ainsi
soit donc que vous les desiriez sçavoir
ces belles et agreables avantures,
je vous parleray premierement
de Meliante qui est un berger
qui se dit estre d'un pais assez
proche comme je croy de celuy
où les hommes ont une grosse
boule de linge sur leur teste. C'est
la Perse, vrayment, je l'ay trouvé.
Pour m'en souvenir, il m'a falu
songer à un muid de vin que
l'on a mis tantost en perse tout
devant moy, car j'ay la memoire
artificielle. Or encore que ce Meliante
se dise de ce pays là, il parle
aussi bien françois que vous et
moy, à le nez et les yeux faits tout
de mesme, et est d'une-mesme
couleur que nous. Il disoit donc
que sa maistresse du nom de laquelle
je ne me sçaurois souvenir
si l'on ne me le dit, avoit esté ravit
par deux geans, et enfermee dans
un chasteau, hors duquel il estoit
besoin que mon maistre l'allast
tirer. Quant à moy Hircan me mit
aussi de la partie, et d'autant que
sans nous vanter ny mon maistre
ny moy, nous n'estions pas grads
soldats, et qu'en faict de guerre
nous eussions plustost reculé qu'avancé,
il nous promit de nous rendre
le corps si dur, que les espees
ne nous pourroient blesser. Cét
Hircan se dit magicien, et je croy bien qu'il le peut estre, car ma foy
c'est un galand homme, quant à cela,
il ne fait que dire chez luy, laquais,
que l'on aporte le couvert, et
tout aussi tost vous voyez la table
chargee. Il nous pouvoit donc
bien rendre aussi forts qu'il disoit.
Mon maistre vestit apres un habit
qu'il appelle un habit d'heros,
et pour moy je fus armé de toutes
pieces, et me trouvay si empestré
que si j'eusse eu la roupie au nez
j'eusse prié mon maistre de me
moucher. Apres beaucoup de ceremonies
l'on nous mit dans un
carrosse qui alloit par terre, et puis
qui alloit par l'air ; à ce que disoit
Lysis, pour moy je n'y pouvois
rien connoistre. Je m'endormis
en ma place, et mon maistre ayant
faict la mesme chose, il songea
qu'un magicien nous tiroit du
carrosse, qu'il nous faisoit manger
sur une table de marbre, pensez
que c'estoit pour rafraichir la
soupe ; qu'il nous menoit voir des
oyseaux jardiniers, des hommes
clairs comme du verre, et un fourneau
où nous nous bruslasmes, et
puis qu'ayant fait naistre une salle
dans un desert, il faisoit sortir des
valets de la tapisserie, pour nous
apporter dequoy faire collation,
et que je bû et mangeay autant
que six. Je luy ay soustenu qu'il
n'estoit rien de tout cela, et que
mes boyaux crioient vengeance contre
ce songe. C'est de cela qu'il s'est
un peu fasché, mais l'on l'a apaisé.
Pour retourner donc à nostre
avanture, il est vray qu'un sage
vieillard m'ayant resveillé me fit
sortir du carrosse avecque Lysis,
et que par des chemins obscurs,
nous allasmes jusques en une grande
cave ou nous nous battismes
contre des monstres. De vous dire
combien de coups nous donnasmes,
et combien nous en receusmes,
c'est une chose que je ne
puis faire, car je ne m'amusois pas
à les compter, tant j'estois estonné.
Il est vray que je ne l'estois pas
tant, que si j'eusse veu le sang sortir
de mon corps, car si cela me fust
arrivé, je pense que je ne serois
plus au monde, et que je fusse
mort de peur, quand mes playes
n'eussent pas esté plus dangereuses
que des esgratigneures. Il en fust
arrivé de mesme, si nos ennemys
eussent eu des armes à feu, et s'ils
eussent eu des mousquets ou des
canons dont le bruit m'eust estourdy
l'esprit : mais nous eusmes tant
de bon heur que nous vainquismes
nos adversaires, et que nous
tuasmes encore un dragon. Je
vous avoüray bien qu'il n'estoit
guere effroyable, car il ne bougeoit
d'une place, et le feu ne luy sortoit
point de la gueule : toutesfois
mon maistre en eut peur, et se sentit
fort glorieux de l'avoir terrassé.
Apres cette victoire nous tirasmes
la maistresse de Meliante de sa
prison, et nous nous en retournasmes
avec elle dans le carrosse.
Lysis a conté tout cecy ce matin a
Hircan estant dans son chasteau, et
ç'a esté alors qu'il a disputé contre
moy touchant ses resveries :
mais ma foy apres avoir eu tant
de peine, au lieu que j'esperois que
l'on nous feroit riches, l'on ne
nous a donné qu'une couronne
de laurier à chacun. Voyla encore
la mienne que je porte en guise de cordon. L'on vouloit mesmes
qu'il m'en coûtast un chapeau, et
l'on ne me rendoit point le mien.
La loüange que l'on me donnoit
m'eust esté bien chere. Je suis en
fin demeuré tel que vous me
voyez, et tel que je suis ayant apris
la maison d'Amarille, j'y suis venu
tandis que mon maistre est allé à la
chasse avec tous les autres de sa
compagnie.
Carmelin ayant ainsi finy son
discours auquel toutes les damoiselles
avoient pris beaucoup de
plaisir, Amarylle, luy dit, que veritablement
s'il estoit ainsi qu'il
fust venu en sa maison tout exprez
pour la voir, elle luy avoit
une obligation extreme, mais
qu'elle s'imaginoit qu'il estoit venu
plustost pour voir la nymphe
Lisette, qu'elle avoit prise pour sa
servante. Il ne respondit à cela
que par un sousris d'assez mauvaise
grace, et Amarylle continuant
de parler, luy demanda si de verité
il ne croyoit pas que Lisette eust
esté autrefois hamadryade. Il faut
bien que je le croye, puisque tout
le monde le dit, respondit-il, l'on
me fait accroire que je n'ay pas
tant de jugement que les autres,
et que je ne voy pas les choses
comme elles sont, si bien qu'encore
que ma raison me persuade
tout ce qu'elle peut comprendre,
l'on ne me permet pas de luy adjouster
foy. J'ay bien veu un espouvantail
de bois, mais je ne sçay
ce que c'est que tout cela, si je ne
ly auparavant les livres de mon
maistre. Ses imaginations sont
fascheuses à n'en point mentir, et
n'estoit qu'il est d'un doux naturel,
je l'aurois desja quité. Il est
vray qu'il y à quelque douceur
en sa compagnie, car si j'ay
esté quelque temps à faire maigre
chere, maintenant qu'il est chez
Hircan, je vy comme un petit
prince. Quelle merveille fut ce
du festin que nous fit l'autre jour
Oronte ? J'y tenois des mieux ma
partie, et me souvenant d'avoir
leu dans un livre, que le rouge est
la couleur de la vertu, je beuvois
le plus de vin que je pouvois pour
me peindre le nez et les joües. Je
voy donc bien, dit Amarylle, que
de tous les dieux dont vous a parlé
vostre maistre, il n'y en a pas un
que vous aymiez tant que Bacchus.
Si vous voulez, encore que
nous ne beuvions guere de vin,
vous celebrerez sa feste avec nous.
Je fay demain vandanger une petite
vigne que j'ay dans mon clos.
Carmelin se mit alors sur les considerations,
disant que s'il ne s'en
retournoit, son maistre se mettroit
fort en peine de luy : mais Amarylle
luy promit qu'elle luy feroit
ses excuses, de sorte qu'il fut
incontinent tout resolu à demeurer.
Il n'y eut que deux damoiselles
qui se tinrent là pour y souper,
les autres s'en retournerent à leur
maison : mais elles revindrent le
soir pour passer le temps avec
leur voysine. L'on dansa aux chansons,
et Carmelin fut de la partie
avecque sa Lisette. La nuict venuë
l'on luy donna un lict pour se
coucher, et tous les autres se retirerent.
Le lendemin du matin Amarylle
fit travailler ses vandangeuses,
et prit plaisir à leur dire de bons mots estant en la compagnie du
gentil Carmelin qui prit avec elle
un dessein tres-heroyque. Cependant
Lysis, vers lequel il est
temps de retourner, se leva avec
beaucoup d'inquietudes, s'imaginant
qu'il ne devoit pas encore
quiter l'habit d'heros, encore
qu'il eust dit le jour precedent
qu'il ne le porteroit pas d'avantage
que ce jour-là. Il songeoit que
Charite ne l'avoit point veu en
cet estat, et qu'elle ne s'estoit point
monstree chez Oronte. Il fit donc
voeu de ne point laisser sa casaque
guerriere, qu'il n'eust fait rencontre
de sa belle maistresse. Il le dit à
tous ceux qu'il trouva, afin qu'ils
ne s'estonnassent pas de ne le voir
point encore vestu en berger.
Chacun ayant aprouvé sa resolution,
il disna assez paisiblement,
quoy qu'il eust tousjours quelque
chose à dire, soit sur l'humeur
estrange de Charite qui se cachoit
des qu'elle le voyoit, soit sur
la perte de Carmelin. Pour sa maistresse,
l'on luy promettoit qu'il
la verroit bien tost, et pour Carmelin
l'on luy asseuroit que l'on
l'avoit envoyé chercher.
Sur les deux ou trois heures
apresdisné, Hircan estant sorty de
son chasteau avec tous ceux de sa
suite pour aller à l'esbat, Lysis
aperçeut beaucoup de poussiere
dedans un chemin et ayant regardé
long-temps de ce costé là il crût
qu'il y avoit un grand attirail de
chevaux et de chariots. Ne sont ce
point les bergers parisiens qui arrivent ?
S'escria-t'il, que voyla de
bagage qui vient !
Chacun tourna les yeux vers
cet endroit, et l'on vid qu'il y
avoit un chariot et un carrosse
apres avec beaucoup de gens de
pied. Comme petit à petit cet equipage
s'aprocha l'on vid que dans
le chariot il y avoit un homme assis
à chevauchon sur un baril, et
l'on connut que cettuy-cy estoit
le bon Carmelin. Il avoit un
caleçon blanc, et une chemisette
blanche, une escharpe de fueille de
vigne, une couronne de lierre, et
une tasse en main, si bien qu'il
estoit fort aysé à voir qu'il representoit
le pere Denys. Il y avoit
force ramée allentour de son char
et deux gros paysans qui le conduisoient
estoient aussi couronnez
de pampre. Huict vandangeuses
alloient devant avec le panier
et la serpe, et les deux hotteurs
les suivoient. Un vieillard
qui avoit encore la face gaye alloit
apres le char monté sur un asne
pour representer Silene. Carmelin
disoit une chanson à boire à laquelle
toute cette troupe respondoit.
Estant arrivé devant la bande
des bergers il fit arrester son char
pour en recommencer une autre
toutes des meilleures qu'il eust
jamais aprises, et il but apres du
vin que l'on luy versa. En mesme
temps Amarille et ses voysines
qui estoient en jupe sortirent du
carrosse ayant chacun un panier de
fin osier sous le bras, et une petite
serpe doree en main, et puis Amarille
allant la premiere, s'avança
vers Hircan auquel elle fit une
profonde reverence, luy disant,
sçavant magicien, je viens icy de
la part de Bacchus, pour vous faire
ce petit present que vous aurez
pour agreable, si vous considerez qu'il vient de ce dieu qui est plus
puissant que tous les autres. C'est
luy qui fait naistre et qui conserve
nostre joye, c'est luy qui fait
parler hardiment les serviteurs à
leurs maistresses, et c'est luy en fin
qui rend les soldats hardis, quand
ils seroient craintifs de nature. Si
vous l'adorez d'un ferme coeur,
il gardera tousjours vos vignes de
la gelee, et vous fera recueillir tant
de vin en ce pays qu'il sera à aussi
bon marché que l'eau de Morin.
Amarille ayant dit ces paroles,
Hircan prit de ses mains un panier
plain de raisin muscat qu'elle luy
presenta, et voicy comme il la remercia ;
belle nymphe, luy dit il,
je reçoy de bon coeur ce present,
tant à cause du dieu Bacchus, qu'à
cause de celle qui me l'aporte de sa
part. Que si vous m'asseurez que
celuy que vous adorez est si puissant
qu'il fait parler les amans sans
crainte, je vous jure que j'ay
beaucoup de besoin d'estre de sa
bande, afin de pouvoir dire librement
à ma maistresse les peines
que je souffre pour elle. Amarille
entendit bien à quoy il vouloit
venir, toutesfois elle ne luy repliqua
point, parce qu'il fallut laisser
parler une autre nymphe qui
aborda Lysis avec ce discours. Incomparable
berger, la gloire et
l'ornement de la France, Bacchus
ayant ouy parler de ton merite,
n'a pas voulu estre des derniers à te
visiter. Il sçayt que les dieux
aquatiques, les hamadryades, et
les nayades ont eu communication
avecque toy, c'est pourquoy
il se fust estimé miserable, s'il n'eust
eu le bien de te voir. Pour tesmoignage
de l'honneur qu'il desire te
faire, il t'envoye par moy ce panier
de raisin, avecque promesse
de t'envoyer de son vin nouveau
lors qu'il sera cuvé. Reçoy ce present
en attendant. Il faut que tu
sçaches que j'ay brigué contre mes
soeurs, l'ambassade que je te fay,
car ayans toutes quitté nostre
pays pour te venir voir, c'estoit à
qui auroit l'honneur de parler à
toy la premiere. Belle nymphe,
repartit Lysis, je ne sçay avec quelles
paroles remercier vostre Bacchus
de tant de courtoysie qu'il
me tesmoigne, car comment
pourrois-je satisfaire à un dieu,
veu que je ne me croy pas mesme
assez capable pour vous recompenser,
vous qui n'estes que de ses
suivantes ou de ses prestresses ?
Toutefois il faut que vous receviez
ma bonne volonté pour de
veritables effects.
Ce discours estant cessé un des
paysans qui menoient le char vint
aporter une bouteille de vin doux
pour toute la compagnie sans faire
autre compliment que de dire,
voyla ce que Bacchus vous envoye.
Il avoit fort peu de chose à
dire, et neantmoins il le prononça
de si mauvaise grace que toute
la compagnie en fit des risees. Cela
n'empescha pas que les damoiselles
ne retournassent en leur carrosse
pour suivre le chariot de
Bacchus qui commençoit d'aller
son train avec toute la brigade.
Lysis fut extremement aise de
voir tout cecy, et s'il n'eust entendu
que tout le monde disoit
que c'estoit Carmelin qui estoit dans le chariot, il eust creu que
c'estoit veritablement Bacchus,
afin de suivre cette premiere fantaisie
qui luy estoit tousjours venuë
en l'esprit, de prendre les choses
feintes pour des choses veritables.
Carmelin estoit de vray fort
bien fait pour un Bacchus excepté
qu'il avoit trop de barbe, car son
nez estoit vermeil comme une rose,
et ses joües ne l'estoient pas
moins. Aussi son maistre le trouva
fort bien accommodé, et dit,
vrayment, voyla une galanterie
fort belle. Voyez que Carmelin
est devenu capable ; j'ay crainte
qu'il ne me surpasse. Considerez
qu'il est sçavant en faict de metamorphoses
et de divinitez. Je
croy presque qu'il se soit changé
reellement en ce dieu qui fait fleurir
la vigne. Si c'est pour un si beau
sujet qu'il a esté cette nuict absent
de nous, j'avoüe qu'il a eu raison.
Tandis que Lysis disoit cela tout
l'equipage de Bacchus alla en la
maison d'Oronte dont l'on fit
ouvrir la grand'porte à fin que le
chariot y pûst entrer. Le bruict
que faisoient les vandangeuses
avecque leur chant invita Angelique
à mettre la teste à la fenestre. Si
tost qu'elle aperçeut ce pompeux
apareil, elle en avertit sa mere et sa
tante qui descendirent en bas avec
Oronte, et ce fut alors qu'Amarylle
et ses compagnes leur vinrent
presenter des raisins de la part
du dieu. Ils eurent aussi du vin
doux, tellement qu'ils en firent
beaucoup de remerciemens, et dirent
une infinité de chose à la loüange
d'Amarylle qui avoit inventé
une telle gentillesse. Amarylle
ayant connu que Leonor et Angelique
estoient d'une fort agreable
humeur, ne faisoit plus la retiree
devant elles, et respondoit comme
les autres vandangeuses aux
belles chansons de Carmelin.
Un peu apres leur arrivee quatre
gentils-hommes qui estoient
les marys où les peres des damoiselles
de la compagnie d'Amarylle,
estans venus à cheval par un autre
endroit arriverent aussi pour
prendre leur part de l'esbatement
des vandanges. Au mesme temps
Hircan, Lysis et les autres qui estoient
venus au petit pas entrerent
pareillement, de sorte qu'il y
avoit une fort belle assemblee
chez Oronte. N'avons nous pas
eu un beau dessein ? Disoit Amarylle,
j'ay à ce matin fait vandange
dans mon clos, car il y a fort peu
de vigne, et cette apresdisnee je
vous amene mes vandangeuses en
triomphe. Vous monstrez que
vous avez bien leu les dyonisiaques,
dit Oronte, vous estes la
plus sçavante bergere qui fut jamais.
Je trouve neantmoins qu'il
y a eu quelque chose de manque
en ce triomphe de Bacchus, dit
Lysis, vous n'aviez point de faunes
ny de satyres, et cependant
il y en a tousjours à la suite de ce
dieu. Toutes ces femmes aussi
que vous avez amenees estoient
trop modestes pour des bacchantes ;
elles devoient avoir le thyrse,
le tambour de biscaye, ou les cymballes
en main, et il faloit qu'elles
dançassent avec une action furieuse
et vehemente. Contentez
vous de ce qui a esté faict sans nous reformer, repartit Amarylle, toutes
les personnes que j'ay amenees
sont de mon village où jamais
l'on n'a celebré les bacchanalles,
une autrefois nous ferons mieux.
Apres ces discours l'on fit descendre
Carmelin de son chariot
et toute la compagnie entra dans
la salle d'Oronte où l'on presenta
la collation. Anselme et Montenor
arriverent alors. L'on ne manqua
pas de leur dire qu'ils estoient
venus trop tard pour voir l'une
des plus grandes resjouissances du
monde, et l'on leur conta quel
avoit esté l'apareil des bacchanales.
Montenor fut marry d'avoir
tant tardé, mais pour Anselme il
croyoit estre venu assez tost, puisqu'il
voyoit Angelique. Estant
un peu eloigné d'elle, il luy parloit
par ses oeillades, et faisoit bien
connoistre que c'est avec impertinence
que les poëtes font l'amour
sans yeux, car comment un
aveugle nous pourroit il aprendre
l'usage des regards ?
Tandis que cet amant se contentoit
ainsi, Hircan qui sçavoit
qu'Amarylle n'avoit entrepris la
gentillesse qu'elle venoit de faire
qu'a cause de luy, trouvoit en cela
un tesmoignage de son affection
qui luy plaisoit infiniment, de sorte
qu'il s'enflammoit pour elle de
plus en plus, et luy tenoit les plus
agreables discours qu'il luy estoit
possible. Pour Lysis qui ne songeoit
pas tant alors a ses amours
qu'il ne s'occupast aussi aux choses
qui se presentoient, il dit à Carmelin
qu'il ne s'estonnoit plus s'il
l'avoit quité, et qu'il venoit de
songer que l'amour qu'il avoit
pour Lisette l'avoit porté à faire
une escapade. Je suis homme de
bonne foy, repartit Carmelin, il
est vray que j'ayme cette fille, mais
je n'avois pas dessein pourtant de
coucher chez Amarylle, si l'on ne
m'y eust retenu. L'on verra ce que
les dieux ordonneront sur ton
inconstance, dit Lysis, si tu aymois
tousjours le rocher de Parthenice,
tu serois possible cause
qu'elle reprendroit sa premiere
forme, et puis se sentant ton obligee
elle se donneroit à toy. Mais
changeons de discours ; cettuy-cy
ne t'est guere plaisant. Dy un
peu à tous ceux qui sont icy, qu'ils
m'ecoutent. Messieurs les gentils
hommes et bergers, s'escria Carmelin,
et vous damoiselles et bergeres,
escoutez mon maistre s'il
vous plaist. Agreable assistance,
dit alors Lysis, le triomphe de
Bacchus m'a fait souvenir qu'il feroit
à propos que l'on ordonnast
que je fusse aussi porté en triomphe.
J'ay vaincu des geans et des
monstres ; j'ay achevé une avanture
nompareille : c'est pour ce suject
que je desire triompher estant
porté dedans un chariot de guerre
avecque mon habit d'heros, et
ma couronne de laurier sur la teste,
comme je l'ay encore maintenant.
Ce chariot sera traisné par
quatre chevaux blancs ; il y aura
des soldats qui marcheront devant
moy en bel ordre, portant des
tableaux où diverses choses seront
representees. Dans l'un sera
le carrosse volant ; dans l'autre
le chasteau enchanté, et ainsi d'autres
choses qui appartiennent à
l'histoire : mais pour ce que je ne puis avoir ny morts ny vifs ceux
que j'ay surmontez, l'on aura de
gros rustiques qui les representeront,
et qui seront attachez avec
des chaisnes de fer derriere mon
chariot comme estant mes esclaves.
L'on verra l'enchanteur
Anaximandre, ses deux geans, ses
soldats bossus, et apres marchera
l'effigie de son dragon. Pense t'on
que les romains qui estoient si
grands capitaines ne se soient jamais
servis de ces feintes, et qu'ils
ne donnassent pas de l'argent à de
pauvres gueux, pour faire les esclaves
un jour seulement, et rendre
leur triomphe plus magnifique ?
Que cela soit differé, dit Philiris,
jusqu'a tant que les bergers
parisiens soient icy. C'est fort bien
avisé, repartit Lysis, car il y aura
plus de monde qui me verra, et
ma gloire en sera plus grande. Je
me donneray tant de patience que
l'on voudra.
Ceux qui n'avoient point encore
veu Lysis, et qui en avoient
ouy parler seulement, le trouverent
plus fou qu'ils ne pensoient,
et s'estonnerent sur toutes choses
de son habit extravagant. De
fortune il le consideroit alors luy
mesme, de sorte qu'il tint encore
ses paroles. Maintenant, dit il
que je me voy vestu à la grecque,
je me souvien de tous les passe-temps
des grecs. C'estoit une belle
chose que leurs jeux olympiques.
Je voudrois bien qu'il y eust
aussi en ce pays de toute sorte de
jeux. Il nous faudroit avoir le jeu
de la course, la lutte, le sault, et
plusieurs autres ; lors que je seray
bien estably j'y songeray. Au
reste puis que je me veux du tout
gouverner à l'antique, il faudra
non seulement que l'on couronne
les vainqueurs, mais aussi que
l'on chante des odes à leur loüange,
et des hymnes à l'honneur
des dieux. Or pour ce faire il faudra
avoir des poëtes tres excellens,
ce qui ne se peut, si nous n'avons
icy des muses qui les inspirent : car
les poëtes tesmoignent bien par
les invocations qu'ils font à ces
belles deesses au commencement
de leurs ouvrages, que leur esprit
languit sans leur secours.
Nous tascherons donc d'avoir
cette neufvaine troupe, ce qui ne
sera point hors de raison, veu
que les bons poëtes les amenent
tousjours en leur pays. Il me
semble que j'ay ouy dire que Ronsard
les alla querir au mont Parnasse,
pour les faire habiter au pais
vandosmois, mais qu'elles s'en
sont retournees en leur premiere
demeure aussi tost qu'il a esté
mort. Ne seray-je pas bien capable
de les faire revenir ? Il n'y faut
que Philiris seulement assisté de
Carmelin afin qu'ils se consolent
en leur voyage. Ils sont bien propres
à ce dessein, car Philiris fait
des-ja aussi bien en vers qu'en
prose, et pour Carmelin il est aussi
homme de lettres ; il ne parle
quelques fois que par sentences.
Il faudra que vous partiez l'un
de ces jours, mes chers amys, l'entreprise
vous sera honorable.
Vous ferez apres des merveilles
en poësie, et aux sept arts liberaux,
car les deesses que vous
amenerez vous aprendront toutes
ces choses. Ce sera à Marseille que vous vous embarquerez. Je
ne pense pas que les muses veuillent
venir icy par mer, dit alors
Philiris, elles craindroient que
toute leur science ne fist naufrage.
Hircan vous prestera donc son
carrosse et ses chevaux volans, reprit
Lysis, nous serions bien là
entassez avec ces neuf belles dames,
repartit Philiris, entre cy et
quelque temps je tascheray à
trouver quelque meilleure invention.
Ce sera une fort belle chose
de voir les muses en ce pays, dit
Meliante, mais si elles nous veulent
obliger, certes il faudra qu'elles
s'efforcent de nous donner une
source d'hypocras, au lieu de celle
d'hypocrene. Je croy qu'il y aura
beaucoup de monde qui les visitera,
et que l'on ira boire à leur fontaine
au lieu d'aller à celle de Pougues
ou de Forges. Puisque leur
maistre Apollon est dieu de la
medecine, il leur permettra de
guerir les corps malades, aussi bien
que de resjouyr les esprits melancoliques.
Les uns les iront donc
voir pour aprendre leur art, les
autres pour chercher du remede à
leurs maux, et la pluspart quasi
par curiosité, mais c'est ce qui me
faict imaginer que l'on aura bien de
la peine à les accoustumer à se tenir
en France, car elles veulent estre
sur une montagne, où elles ayent
chacun leur grotte pour y estudier
continuellement, comme des
moines dans leurs cellules, et cependant
elles seront icy diverties
par des visites perpetuelles, et
quand il n'yroit personne chez
elles que ceux qui desirent estre
poëtes, il y en auroit assez pour
les destourner de leurs meditations.
Je croy mesme que
si elles leur veulent permettre
à tous de boire en leur fontaine,
ils l'auront tarie en un jour. Il y
aura encore un grand inconvenient
pour elles, si l'on n'y prend
garde, c'est que la France est pleine
de gens qui ne taschent qu'a suborner
les filles ; il est à craindre
qu'ils ne corrompent celles cy, et
cependant l'on verra perir ceste
belle chasteté dont elles faisoient
autrefois tant d'estime, et comme
vous sçavez que dés qu'il y a une
fille abandonnee dedans Paris, il
faut qu'elle soit principalement
possedee par les filous, et les autres
piliers de cabaret et de bordel,
les muses auront ce malheur
qu'elles seront sous la puissance
de telles personnes infames, de
sorte que par un scandale extreme,
elles leur feront present de
leur sçavoir, et au lieu des honestes
gens qui composoient des
vers à l'ombre d'un laurier au
bord d'une fontaine, ou bien dans
le silence d'un cabinet, l'on ne verra
que de tels maraux, qui composeront
tenant un verre en main
où une pipe de tabac, et qui feront
plus de rots que de vers. Ils
seront bien aussi vilains et aussi
lascifs que des satyres ; voyla
pourquoy ils feront porter ce
nom à tous leurs ouvrages. Je ne
vous sçay pas mauvais gré d'avoir
toutes ces considerations,
dit Lysis, vous temoignez le soin
que vous avez de l'honneur des
muses, mais auriez vous si peu de
jugement que de croire que je
n'eusse pas l'esprit de remedier à tant de desordres ? Quand elles
auront choisy pour leur sejour
quelque petite montagne de ce
païs, j'empescheray bien que les
desbauchez de Paris ne les aillent
voir. Leurs demeures seront fermees
de murailles, et l'on mettra
de bonnes gardes à leur porte.
Comme Lysis finissoit ce discours,
il arriva que Charite eut affaire
à parler à Angelique, si bien
qu'elle entra dans la salle pour luy
dire un mot, mais elle en ressortit
incontinent voyant tant de monde
et principalement Lysis, car elle
estoit honteuse de paroistre, et
avoit peur que l'on ne luy donnast
quelque traict en passant. Le
berger heros quita si promptement
son discours lors qu'il l'aperçeut,
que l'on s'estonna de son
silence. Ha dieu, dit-il en soy mesme,
elle m'a veu et je l'ay veuë,
voyla mes desirs arrivez ; elle s'est
en fin monstree malgré son humeur
solitaire.
Apres cela voyant que Charite
s'en alloit il demeura tout pensif,
de sorte qu'il ne se mit plus en discours
avecque personne. Cependant
Hircan ayant parlé à Amarylle
plus clairement que jamais
de l'affection qu'il luy portoit, elle
luy dit qu'elle se sentiroit fort
honoree s'il ne l'aymoit que pour
un bon sujet ; et là dessus un vieil
gentilhomme des parens d'Amarylle,
leur vint dire en s'aprochant
d'eux, que l'assemblee estoit si belle
et si grande, qu'il s'imaginoit
estre à quelque fiançaille. Il ne
tiendra pas à moy que nous n'y
soyons, dit Hircan, je voudrois
que les choses dont je vien de
parler à vostre belle niepce pussent
arriver dés maintenant, et s'il
vous plaist je vous les communiqueray.
Il luy dit alors la recherche
qu'il faisoit d'Amarylle, et les
avantages qu'elle auroit si elle l'espousoit,
tellement que le vieillard
trouva cecy tres à propos, et ayant
apris que sa niepce laquelle y avoit
le plus grand interest, estoit de
mesme avis, il alla proposer l'affaire
à Oronte et aux autres gentils-hommes.
L'on en vint si avant
que l'on envoya querir un notaire
pour passer le contract, et un
prestre pour faire les fiançailles.
L'on disoit qu'il faloit bien que
cette compagnie se fust assemblee
par permission divine, veu que
quand l'on eust voulu faire des
fiançailles premeditees, l'on n'y
eust pas prié d'autres personnes
que celles qui estoient là, car les
principaux parens d'Hircan et d'Amarylle
y estoient. Lysis fut tout
estonné de voir cette affaire si tost
faicte, et pource qu' il y consentoit,
il ne fit point de reffus de signer
la minutte du contract comme
les autres. Anselme eut le moyen
de parler à Angelique pendant
tout cecy, et leur passion fut si
vehemente, qu'encore qu'ils se
fussent declaré ce qu'ils avoient
sur le coeur, ils se delibererent de se
voir encore la nuict comme ils
avoient premedité dés le soir precedent.
Angelique dit que leur entreveuë
pourroit estre sur les dix
heures sous un berceau du jardin
où elle se rendroit, et qu'elle feroit
si bien que la petite porte par
où l'on alloit aux champs demeureroit
ouverte afin qu'Anselme
pûst entrer. Ce complot estant fait ils se separerent
pour ne point donner
de soupçon à personne, et au mesme
temps Lysis qui avoit de fort
beaux desseins en l'esprit, sortit de
la salle pour aller aborder Jacqueline
servante de cuisine. Belle compagne
de ma maistresse, luy dit-il,
ne recevray-je point de vous le secours
que vous me pouvez accorder
sans vous nuire ? Dictes moy
quelque heure en laquelle je puisse
entretenir Charite librement.
Il y a si long-temps que je n'ay parlé
à elle, que j'en meurs de regret.
Venez au soir entre neuf et dix
dans le jardin, repartit la servante,
ce sera là que vous la trouverez.
Elle se couche ordinairement les
soirs sur ce tapis d'herbe qui est
dans l'une des allees, tant elle ayme
la fraischeur ; quand nous la
voulons faire mettre au lict, il
la faut tousjours aller querir
là. Lysis remercia la servante de
cét avertissement, et luy promit
qu'il ne manqueroit pas à l'assignation.
Comme le soleil estoit desja
fort bas Anselme et Montenor se
retirerent, aussi firent les gentils
hommes du village d'Amarille, et
pour elle, elle se mit dans son carrosse
avec les belles damoiselles
vandangeuses. Hircan ne voulant
pas abandonner sa maistresse s'y
mit aussi. Pour les villageois et
les villageoises que Bacchus avoit
amenez ils avoient desja pris leur
congé. Fontenay et les autres bergers
voyant que leur hoste les
quitoit ne laisserent pas de s'en
retourner en son chasteau et d'y
remener Lysis et Carmelin. Maintenant
qu'il s'est levé un vent frais,
disoit Philiris au berger heros,
n'est il pas vray que vous voudriez
bien avoir la teste mieux
couverte que vous n'avez ? Ce simple
laurier ne vous sçauroit deffendre
de l'incommodité du temps.
Je ne souffre aucun mal je te jure,
respondit Lysis, et je ne voudrois
pas n'avoir esté couronné en une
assemblee si celebre, que celle d'où
nous venons, et puis Charite
mesme m'a veu en cét estat, ce qui
me console merveilleusement ;
aussi quand la nopce d'Hircan se
fera, je veux estre encore habillé
comme je suis. Il est vray que
quand il est nuict, je ne serois pas
fasché d'avoir mon chapeau.
Avec de semblables discours la
compagnie pastorale arriva en sa
demeure ordinaire, et cependant
que l'on aprestoit le soupé, Lysis
tint ce discours à Carmelin, tu as
veu une bonne partie de mes plus
belles avantures, gentil Carmelin,
et je m'imagine, qu'il n'y en a pas
une que tu n'admires et que tu
n'esleves jusqu'au ciel, aussi fait
bien l'eloquent Philiris qui m'a
promis d'en dresser un roman
qui surpassera tous ceux que l'on
a jamais veus au monde. Neantmoins
il ne faut pas que je t'en
mente, je ne suis pas encore satisfaict
de moy-mesme quoy que
l'on me puisse dire. Je songe que
je puis accomplir encore beaucoup
de choses pour rendre mon histoire
plus remarquable. Je n'ay
jamais parlé à ma maistresse en des
lieux desrobez, et je n'ay point
tasché de l'enlever. Cependant
l'on void dans les livres que beaucoup d'amans qui ne me valent
pas, ont faict toutes ces choses. Il
est vray que pour tout cela ils ne
sont pas plus estimables que moy,
car ils n'ont eu que ces seules avantures
au lieu que j'en ay eu dix mille :
mais pourtant il ne faut pas que
cecy me demeure a faire ; je veux
cette nuict parler à Charite, et
mettre tous mes efforts pour la
tirer de la maison d'Oronte, aussi
bien n'y est elle pas dignement à
son gré. Elle m'a dit autrefois que
l'on s'y mocquoit d'elle, et qu'elle
y estoit en grande subjection. Si
tu me sers en cette occasion, je
t'ayderay en beaucoup d'autres.
Il n'est pas de refus, dit Carmelin,
mais si j'ayme le rocher que vous
desirez, voudriez vous aussi entreprendre
d'enlever une si grosse
pieçe. Nous verrons, reprit Lysis,
l'amour nous fournira de forces
et d'artifices. Songeons seulement
à cette heure à ce que je te propose ;
or apren que j'ay parole de
Jacqueline pour entrer tantost
dans le jardin d'Oronte, et y voir ma
belle maistresse. Mais dites moy
un peu, repartit Carmelin, que
ferons nous d'elle quand nous l'aurons ?
Nous la menerons en quelque
pays estranger jusqu'à tant
que nos parens soient d'accord
de nostre mariage, respondit Lysis.
Et cependant, dit Carmelin,
n'emprunterez vous rien d'elle
par avance ? Quelle proposition
me fais tu, dit Lysis, c'est ce que
Panphile ne voulut jamais faire
à Nise, Persiles à Sigismonde, Lisandre
à Caliste, Polexandre à Ericlee,
et pour monter encore plus
haut dans la chronologie, ce que
Clitophon n'eut point de Leucippe,
ny Theagene de Chariclee.
Tous ces amans ont eu une
modestie qui les a gardez de demander
d'autres faveurs à leurs
maistresses que celles du baiser. Ils
vivoient ensemble comme le frere
avec la soeur, mais je n'enten pas
comme vivoit Jupiter avec sa soeur
Junon. Au reste apren, Carmelin,
que les deux cuisses de Charite
sont deux colomnes de marbre
blanc, que je compare à celles que
le grand Alcide dressa au bout de
ses voyages. L'on y trouverra escrit
qu'il ne faut pas passer plus
outre, et c'est une chose deffenduë
à nos mains, et mesme à
nostre desir. Il n'est pas encore
temps que le printemps de cette
belle soit privé de sa rose. Vous
estes si homme de bien, dit Carmelin,
que vous n'avez que faire
de jurer pour me faire croire que
vous voulez que Charite demeure
chaste, mais ce qui me met en
peine, est de sçavoir de quelle sorte
nous nous transporterons en
ces pays lointains où vous desireriez
aller. Nostre equipage nous
coustera beaucoup à mener. Je ne
sçay si presentement vous avez la
bourse assez bien garnie. Ne faudra
t'il pas aller querir nos moutons
chez Bertrand pour les mener
avec nous. Cet attirail seroit
trop grand, respondit Lysis, tu as
eu cette fois cy une pensee bien rustique.
Des gens qui fuyent peuvent
ils mener un troupeau ? Il est vray
neantmoins que je te suis obligé
de ce que tu as dit, car tu m'as fait
souvenir de mes pauvres moutons,
ausquels je n'ay guere songé depuis que nous sommes icy,
pource que nos comedies et nos
autres recreations diverses, m'ont
fait passer le temps delicieusement.
Je connoy que j'ay tort de ne les
avoir point fait venir icy pour les
envoyer paistre avec ceux d'Hircan.
Mais pour te rendre raison
du reste, apren qu'il n'est pas de
besoin d'estre si riche pour entreprendre
le dessein que j'ay. Nous
nous mettrons avec Charite dans
le carrosse d'Hircan, et nous serons
ainsi portez en des regions
esloignees. Rien ne nous manquera
en chemin : nous rencontrerons
encore des enchanteurs
qui nous recevront, et pourveu qu'il y ayt de la tapisserie dans leur
chambre, nous ne mourrons pas
de faim. Mais si nous n'y trouvons
que de la natte, dit Carmelin,
mangerons nous de la paille
comme des asnes ? Tu es trop deffiant,
repartit Lysis, apren que si
nous voulons nous n'aurons que
faire de demeurer en des hostelleries
sur les chemins, car presque
en un instant nous serons en Italie
ou en Espagne, et ce sera là que
nous prendrons des habits de pelerin,
et que nous serons logez superbement
dans le palais de quelque
seigneur : car l'on void dans
tous les romans, que les amans
ont je ne sçay quoy de ravissant
qui les fait cherir et rechercher de
tous ceux qu'ils rencontrent, si
bien qu'ils ne vont en aucun lieu
que l'on ne leur fasse bonne chere,
sans qu'ils ayent la peine de deslier
leur bourse. Arrive donc ce qui
pourra, dit Carmelin, voyons les
effets de vostre entreprise.
Comme ces bergers estoient sur
ce discours, Fontenay qui commandoit
en la maison de son cousin
en son absence, fit aporter à
souper, et chacun se mit à table.
Apres le repas Lysis osta librement
sa couronne, et prit son chapeau,
croyant estre mieux pour aller de
nuict. Il sortit sans dire mot avec
Carmelin, et laissa coucher les autres
qui croyoient qu'il se couchast
aussi.
Apres avoir esté long-temps à
discourir dans les champs, Carmelin
avertit son maistre qu'il
pouvoit bien estre l'heure que l'on
luy avoit donnee. Lysis le pensa
aussi, tellement qu'il prit le chemin
de la maison d'Oronte avec
son fidelle compagnon d'armes
et d'amour, qui avoit tant de desir
de voir ce qu'il feroit, que la
curiosité plustost que l'obeyssance
l'incitoit à le suivre.
Ils trouverent la porte du jardin
toute ouverte, pource qu' Angelique
avoit mis ordre qu'elle
demeurast ainsi à fin de tenir promesse
à Anselme. Cela fut fort favorable
pour Lysis qui n'avoit pas
besoin d'escallader la muraille. Il
espera que son dessein auroit un
heureux accomplissement. Comme
il alloit par tout le jardin cherchant
le chemin tapissé où Charite
devoit estre couchee, Anselme
qui n'avoit garde de manquer a
venir à son heure, entra par la mesme
porte que luy, et alla tout
droict au berceau où Angelique se
devoit trouver. Elle y estoit desja
venuë, et l'attendoit avec impatience.
Anselme luy fit tous les
complimens d'amour que meritoit la faveur qu'elle luy faisoit, et
comme elle luy eut dit qu'elle luy
en promettoit beaucoup d'avantage
s'il perseveroit à l'aymer fidellement,
il luy fit mille protestations
d'une constance eternelle.
Il fut aussi tost payé en semblable
monnoye, et ce fut ce qui luy donna
la hardiesse de baiser sa maistresse
à la bouche, comme s'il eust
voulu que leurs levres se pressans
l'un l'autre, eussent scellé d'un cachet
amoureux la promesse qu'ils
se venoient de faire.
Cependant Carmelin qui avoit
meilleure veuë que son maistre,
avertit Lysis qu'il avoit trouvé
une allee où il y avoit un tapis de
sainfoin, et qu'il aperçevoit quelqu'un
couché dessus. Lysis y ayant
regardé crût que c'estoit Charite,
mais ce n'estoit qu'une busche
coiffee et emmaillottee que Jacqueline
y avoit mise pour le tromper.
Il s'aprocha tout doucement,
et comme il pensoit desja tenir
Charite par la robbe, le fantosme
s'esloigna un peu. Qu'est-ce que
cecy ? Dit Carmelin, vostre maistresse
se glisse sur l'herbe comme
une couleuvre. Parle encore plus
bas que tu ne fais, repartit Lysis,
ou tay-toy tout à fait, de peur de
l'espouvanter.
Ayant dit cecy il s'aprocha encore
petit a petit, et prit une manche
pleine de chiffons qui estoit
attachee à la busche croyant tenir
sa maistresse. Que faites vous là si
solitaire ? Ma belle, dit il alors, ne
craignez vous point le serein ? Si
vous sortez ainsi de la maison
d'Oronte, n'est ce point que vous
vous y desplaisez plus que jamais ?
Dites le moy sans dissimulation,
car je suis venu icy pour vous tirer
de misere. Vous serez desormais
avec celuy qui songe plus à
vous qu'a soy-mesme.
Comme il achevoit ces paroles,
sa belle Charite fit un grand
effort contre luy pour se tirer de
ses mains, car la servante de cuisine
et quelques valets d'Oronte
estant au bout de l'allee tenoient
une corde où ils avoient attaché la
busche, si bien qu'ils la tiroient à
eux fermement. Vien moy ayder,
Carmelin, disoit Lysis, il y à quelque
rival qui tire Charite à soy
par un autre bras. Je le croy tout
de bon, encore que je ne le voye
point, c'est la nuict qui m'enpesche
de l'apercevoir : mais non
ne vien pas, nous tirerions si fort
que ce beau corps se pourroit
mettre en pieces. C'est ainsi que la
belle Aristoclee fut desmembree
par ses amans qui la vouloient
chacun avoir. Il fit là un peu de
pause, et puis les valets luy ayant
donné une bonne secousse attirerent
entierement la buche coiffee.
Il luy demeura seulement un méchant
gand plein de papier qui
avoit esté cousu à la manche pour
faire une main. Helas ! Dit ce pauvre
amant, qu'ay-je faict ? ô miserable !
N'est-ce pas icy la main de
Charite ? Je l'ay renduë manchotte
la voulant ravir avec trop de
violence.
Il parla alors un peu haut, et
les valets firent quelque esclat de
risee, tellement que Leonor qui
ne dormoit pas encore, appella
sa fille pour sçavoir ce que l'on
faisoit en bas. Elle vid quelle ne luy respondoit point, bien qu'elle
fust tousjours fort aysee à resveiller.
Cela luy fit croire qu'elle
n'estoit pas en son lict qui
estoit dans une chambre proche
de la sienne. Elle mit sa jupe et s'y
en alla par curiosité, et ne la trouvant
point, elle voulut sçavoir ce
qu'elle faisoit. Elle descendit jusqu'au
jardin, à l'entree duquel elle
trouva sa servante avec les valets
d'Oronte. Que faites vous icy,
que vous menez tant de bruit ?
Leur dit elle. C'est que nous venons
de tromper Lysis, respondit la
servante, il vient de prendre une
busche pour sa maistresse. Que vous
estes folle, dit Leonor, aprenez
moy un peu où est ma fille. Mon
frere et ma soeur ne sont ils point
couchez ? N'est elle point avec
eux ? Ils sont couchez, madame,
respondit un valet, il faut bien
que mademoiselle soit couchee
aussi. Nullement, repartit Leonor
toute esperduë, il faut que je
la cherche par tout. Ayant dit cela
elle alla droit au berceau où estoit
sa fille avec Anselme, et ces deux
amans la reconnoissans aussi tost
furent infiniment surpris. Pour
elle, elle reconnut bien Angelique
et Anselme aussi. Le trouvant là
à heure indeuë elle ne se peut tenir
de luy dire ces paroles ; comment,
monsieur, est-ce ainsi que
vous abusez de ma bonté ? Ne
vous contentez vous pas des honestes
libertez que je vous ay permises ?
Ne vous suffit il pas de
parler tous les jours devant moy
à ma fille, sans que vous la fassiez
venir icy. Quant a elle je la puniray
bien de son effronterie. Elle est
bien impudente de me quitter
pour venir icy lors que je croy
qu'elle soit couchee. Où a t'on
veu des filles de bon lieu qui
ayent jamais pris tant de licence ?
Leonor faisoit ainsi plusieurs
reprimandes à l'un et à l'autre,
et Angelique luy respondoit
desja par ses larmes, lors que Lysis
qui alloit par tout chercher
Charite avec une affliction extreme,
pensant luy avoir arraché la
main, arriva en ce lieu où d'un costé
il y avoit tant de colere, et
de l'autre tant d'estonnement. La
premiere qu'il aperçeut fut Leonor,
que son extravagance luy fit
prendre pour sa maistresse, de sorte
qu'il courut à elle à bras ouvers, et
l'ayant embrassee luy dit tristement
pardonnez moy l'outrage que je
vien de vous faire, ô ma belle, il y
aura moyen de le reparer. Mon
amy Hircan sçait faire toutes choses.
Qui nous a encore amené ce
fou là, dit Leonor en le repoussant,
est ce vous Anselme ? Je croy
que vous l'avez fait venir tout exprez
de Paris pour m'amuser par
ses resveries, afin que je ne prisse
pas garde cependant à vos mauvais
desseins. Vous avez tort en
cela, vous faictes des actions
indignes de la reputation que vous
vous estes acquise. Anselme voulut
alors apaiser cette mere courroucee,
et ce fut par de semblables
paroles. Je ne sçay pas, madame,
luy dit il en quoy vous croyez
que j'aye commis une si grande
faute, car je vous jureray bien que
je n'ay rien fait avec Angelique
que je ne fisse bien sans crainte
tout devant vous. Tout ce que vous avez à dire, c'est que j'ay parlé
à elle à une heure que vous me croyez
fort loin d'icy, mais ne pouvez
vous trouver d'excuse là dessus,
et ne recevrez vous pas pour veritable
celle que je vous veux donner ?
J'ayme tant les pourmenades
solitaires que j'estois venu jusqu'icy
parmy quelques pensees
melancoliques, et je suis entré dans
ce jardin ayant trouvé la porte ouverte.
Comme mademoiselle se
pourmenoit à la fraischeur, je n'ay
pû moins que de l'aborder, et nos
premiers complimens finissoient
quand vous estes venuë. Cela est
bon à dire à des personnes niaises,
dit Leonor, je ne croy pas ainsi de
leger.
Lysis écoutant ces discours avec
estonnement connut que Charite
n'estoit point là, et sans s'informer
de ce debat, il parla de cette
sorte. Aprenez moy vistement où
est ma maistresse sans me faire tant
languir. Helas ! J'ay esté si malheureux
que je luy ay arraché une
main que je tien. Il la faut recoudre
au bras, et frotter la playe de
baulme tandis qu'elle est recente,
afin que la chair se reprenne. Faites
taire ce fou si vous voulez Anselme,
dit Leonor, je ne trouve
plus son impertinence agreable.
Il ne s'en sert que pour se mocquer
de moy. Je sçavois aussi peu
que vous, que Lysis estoit icy,
madame, repartit Anselme, il vient
du chasteau d'Hircan et non pas
de la maison de Montenor.
Au mesme temps qu'Anselme
tenoit ce discours Carmelin vint
dire à son maistre qu'il n'avoit
que faire de se fascher, et qu'il luy
sembloit qu'il avoit entendu rire
Charite, tellement que l'on devoit
croire qu'elle n'avoit point
de mal. Mais ne tien-je pas icy sa
main ? Repartit Lysis. Monstrez la
moy s'il vous plaist, dit Carmelin.
Lysis la luy donna à tenir alors,
et aussi tost Carmelin connoissant
que ce n'estoit qu'un gand
en avertit son maistre, qui sortant
un peu de son transport se rendit
capable de voir la verité. Il reprit
le gand avec admiration et tirant
à part son valet luy dit, voy-tu
bien que voila Anselme sous ce
berceau ; il est avec Angelique, et
sans doute il à eu dessein de l'enlever.
Tu peus connoistre par là
que je ne suis pas le seul de tous
les amans qui a de semblables intentions :
mais apren que Leonor
est là aussi. Je la prenois tantost
pour Charite parmy l'obscurité.
Elle est infiniment en colere contre
Anselme. Je n'ay pas laissé de
reconnoistre tout cecy encore que
mon esprit fust en une agitation
extraordinaire : c'est pourquoy
je suis d'avis que nous nous en allions,
car l'on nous prendroit à
partie comme estans aussi de ces
ravisseurs de fille. Il est vray qu'a
le bien prendre je ne suis pas si
coulpable que ma maistresse, car
au lieu que j'ay eu seulement le dessein
de la ravir sans en rien executer,
elle m'a ravy tout à fait, et si
je voulois ravir son beau corps,
elle à ravy ma pauvre ame. Toutefois
l'on ne comprend pas possible
ces subtiles raisons, c'est pourquoy
il fait bon prendre garde à
nostre seureté. J'ay desja esté querellé
assez rudement. Allons nous en donc mon maistre, repartit
Carmelin, vous ne me le direz pas
deux fois. J'ay tousjours craint
les dangers.
Ils s'en allerent alors vistement
par le mesme chemin qu'ils estoient
venus sans parler à personne, et
quand ils furent au chasteau d'Hircan
ils se coucherent tous deux
avec assez de satisfaction, car bien
que Lysis n'eust point ravy Charite
comme il avoit desir, il estoit
assez ayse de connoistre qu'il ne
luy avoit pas arraché la main ainsi
qu'il pensoit, et il prenoit resolution
de garder toute sa vie ce gand
qui luy estoit demeuré au lieu d'elle.
Pour Carmelin il estoit assez
content de n'avoir point esté battu,
d'autant qu'il s'imaginoit que
de telles entreprises que celle dont
il s'estoit meslé avec son maistre,
ne se passoient guere sans le detriment
des espaules.
Tandis qu'ils s'en alloient Oronte
ayant ouy beaucoup de bruit
dans son jardin demanda à un laquais
ce que l'on y faisoit. Il ne
lui voulut pas dire que c'estoit que
l'on avoit trompé Lysis ; il luy dit
plustost que c'estoit que Leonor
estoit en colere contre sa fille. La
nouveauté de cet accident le fit relever
aussi tost, et ayant mis une
robbe sur ses espaules il alla vistement
au jardin. Il demanda d'abord
à sa belle soeur ce qu'elle
avoit à crier ; elle luy dit en peu de
mots le sujet de sa fascherie. Je
croy bien que vos plaintes sont
justes, luy dit-il apres, mais il y a
bon moyen d'y remedier ; et prenant
alors Anselme par la main il
le tira à part pour luy dire que s'il
aymoit Angelique, il faloit proceder
ouvertement en sa recherche,
et non pas la voir comme par
des larcins amoureux, pource que 
cela est fort prejudiciable à l'honneur
des filles. Anselme respondit
que s'il croyoit que Leonor
ne le mesprisast point, ce luy seroit
beaucoup d'honneur de servir
sa fille en presence de tout le
monde, et qu'il ne pourroit jamais
choisir une plus belle alliance.
Oronte estant apaisé par ce discours,
alla aussi apaiser Leonor,
luy remonstrant que les intentions
d'Anselme estoient fort honestes,
et qu'il n'avoit point d'autre desir
que d'espouser sa fille. Elle presta
l'oreille à cecy, sçachant qu'Anselme
estoit fort riche, et que l'on ne
pourroit jamais trouver un meilleur
party. Elle luy demanda pardon
de l'avoir si rudement traicté,
et luy asseura que le lendemain ils
parleroient plus amplement de cette
affaire. Or pource qu' il estoit
trop tard pour permettre qu'Anselme
s'en retournast chez Montenor,
Oronte le retint à coucher
chez luy, et envoya querir un de
ses laquais qui l'attendoit dans les
champs avec son cheval.
Montenor fut un peu en peine
de son amy qui ne revenoit
point, mais dés le grand matin, le
laquais alla l'asseurer de sa santé, et
le prier de sa part de se trouver le
plustost qu'il pourroit chez Oronte.
Il ne manqua pas à y venir et
Anselme luy proposa l'affaire qui
se presentoit. Cet amant avoit
une passion si vehemente qu'il ne
vouloit point que l'on usast de remise, et Oronte et Leonor ayans
dressé les conditions du contract
qu'ils vouloient faire, il accorda
tout ce qu'ils voulurent, afin que
pour une petite clause, il n'y eust
point de refroidissement au dessein.
Leonor faisoit quelque difficulté
de passer plus avant, disant
qu'il s'en faloit retourner à Paris,
mais Floride luy conseilla de ne se
point donner tant de peine, tellement
qu'Anselme et Angelique
furent fiancez des le matin.
Cependant Lysis s'estant resveillé,
la premiere chose qu'il fit, fut de
regarder le gand de Charite. Il vuida
tous les boulets de papier qui estoient
dedans, et apres les avoir despaquetez,
s'imaginant que ce fussent
des lettres d'amour que quelque
rival eust envoyees à sa maistresse, il
eut occasion de passer sa
jalousie, car il trouva que ce n'estoit
rien que des parties de despence
de cuisine. Il n'en fit pas grand
conte, croyant que cela se fust mis
là par hazard, mais pour le gand il
le serra dans du papier tout blanc
pour le monstrer quelque jour à
Philiris, et luy donner un tesmoignage
du dessein qu'il avoit eu de
ravir Charite, ce qui devoit autant
embellir son histoire, que s'il l'eust
ravie en effect.
Comme il estoit avec Carmelin
qui luy parloit de diverses choses,
Fontenay et les autres bergers
arriverent dans sa chambre. Il fut
tout estonné de les voir habillez
en gentils-hommes des plus braves.
Quoy leur dit il, me voulez
vous quitter ? Mes chers amis. Ne
voulez vous plus estre de l'heureuse
condition que vous aviez
prise avec moy ? Helas ! Qui est celuy
qui est cause de ce desordre ?
Encore s'il m'en laissoit quelqu'un.
Que Philiris ne me demeure t'il,
luy qui est cét esprit nompareil
avec qui je me promettois
d'achever de si grandes choses ?
Ne vous imaginez pas que nous
ayons envie de commettre cette
infidelité de vous quitter, repartit
Philiris, si nous nous sommes vestus
autrement qu'en bergers et
en personnes champestres, c'est à
cause qu'Hircan se marie aujourd'huy,
et qu'il faut que nous
soyons braves pour paroistre à la
solemnité de sa nopce. Vous avez
donc eu bonne raison, dit Lysis,
et pour moy voicy mon habit
d'heros, que j'ay mis encore avec
mes brodequins me doutant bien
de l'affaire. Je m'en vay prendre
aussi le baudrier et l'espee, et je
m'en vay mettre ma couronne de
laurier sur ma teste afin d'honorer
l'incomparable Hircan.
Lysis ayant dit cecy prit tout
son equipage, et pource que l'on
l'avoit prié de la nopce avec les autres
et Carmelin aussi, ils monterent
tous au carrosse d'Hircan
pour aller chez Amarille où se faisoit
le festin. Ils y trouverent Clarimond
et sa mere que l'on avoit
conviez pareillement. Le mariage
avoit esté faict fort matin, et peu
de monde s'y estoit rencontré :
mais il y avoit une fort belle compagnie
au disné. L'on n'attendoit
plus qu'Oronte et ceux de sa maison
avec Anselme et Montenor,
mais en fin ils vinrent à bonne
heure, et s'excuserent d'avoir tant
faict attendre pource qu' ils avoient faict des fiançailles. Vous mocquez
vous ? Dit Clarimond, n'est-ce
point que l'on marie le valet de
chambre d'Oronte, avec une paysane
dont il est amoureux ? C'est
bien rencontré, repartit Oronte,
l'accord est intervenu entre des
personnes bien plus qualifiees.
Demandez à Anselme et à Angelique
ce qui en est.
Montenor prit alors la parole,
et conta la verité à la compagnie,
dequoy chacun fut extremement
resjoüy, et toutesfois Lysis se mit
à parler de cette sorte. Au moins
puisque tout le monde se veut
icy marier sans attendre que je me
marie pour faire une belle conclusion
d'avantures amoureuses, que
ne vous mariez vous, tous ensemble ?
Pourquoy est ce qu'Anselme
n'a pas esté fiancé dés hier, afin de
se marier aujourd'huy avec Hircan ?
Cela eust esté à la mode des
plus celebres romans, où tous
les mariages se font en un mesme
jour et en une mesme salle. Ne
voudriez vous point aussi que ce
fust dans un mesme lict ? Interrompit
Clarimond, vous nous donnez
de beaux exemples en nous
parlant de vos fables. Ne voyez
vous pas que ce sont des absurditez
faictes à plaisir ? Toutes les affaires
de sept ou huict diverses
familles peuvent elles estre si à
poinct desmeslees, qu'en un mesme
jour chacun tombe d'accord
des mariages que l'on veut faire :
n'y a il pas tousjours du retardement
d'un costé ou d'autre ? Et
pource qui est des nopces de plusieurs
personnes qui se font toutes
en un mesme lieu, où est-ce que
l'on a jamais veu cette rencontre ?
Comment est-ce que dans cette
confusion chaque marié pourroit
rendre ce qu'il doit à ses parens, et
les faire placer suivant leur qualité.
Lysis vouloit faire là dessus
quelque mauvaise replique, mais
l'on luy osta son dessein en le faisant
mettre à table avec les autres
en un lieu fort honorable, où il
avoit beaucoup affaire à respondre
à tous ceux qui l'interrogeoient
sur divers poincts de ses amours.
Lors qu'il put mettre son esprit
en liberté, il entra sur une consideration
fort grande. Il se souvenoit
qu'estant habillé en fille, il
avoit porté le nom d'Amarylle,
et voyant alors qu'une autre Amarille
avoit espousé Hircan qui
estoit la personne qu'elle aymoit
le mieux, il ne scavoit s'il en devoit
tirer un presage qui fust à
son profit, et si cela vouloit signifier
qu'il seroit quelque jour joint
par le noeu d'hymenee à celle qu'il
adoroit sur toutes choses. Dailleurs
cette Amarille ressembloit à
la nymphe Lucide de laquelle il
croyoit avoir esté aymé de mesme
qu'il avoit eu une petite estincelle
d'amour pour elle, et parce que
cette Lucide luy avoit representé
Charite, et qu'Amarylle luy
avoit representé cette Lucide, et
qu'il voyoit alors cette Amarylle
entre les bras d'Hircan, il changeoit
à tous coups de conceptions
et estoit entre l'esperance et la
crainte. Ainsi pour avoir une superstition
trop grande il s'arrestoit
à des particularitez de fort
peu de consequence pensant y remarquer le futur.
Comme l'on dançoit apres le
disner le Sire Adrian arriva dans la
salle avec sa femme Pernelle. Tous
ceux qui le connoissoient furent
fort ayses de le voir excepté Lysis
qui oubliant toute autre pensee, s'alla
mettre au coin de la cheminee
pour se cacher. Vous soyez le bien
venu, dit Hircan, pleust à dieu
que vous n'eussiez pas tant demeuré,
vous eussiez disné avec
nous. Ma foy monsieur, respondit
Adrian, je vous remercie de
vostre honesteté, je vien icy seulement
querir mon cousin ; j'ay
esté à un chasteau qui je croy vous
apartient, là où je l'ay demandé,
mais l'on m'a dit qu'il estoit en ce
lieu, tellement que j'ay fait tourner
nostre charette vers ce costé-cy.
J'avois bien dit que je serois
plus de temps en ce pays, qu'il n'en
faloit pour mon pelerinage, car
j'ay esté trouver le gentil-homme
qui me devoit de l'argent ; il m'a
fort bien payé graces à dieu, et au
bout delà il m'a fait bonne chere
jusqu'a cette heure, ce qui n'arrive
guerre à de telles gens, ne vous
en desplaise : mais c'est possible
qu'il m'a voulu convier à luy prester
une autrefois d'avantage. Cela
pourroit bien estre, dit Hircan,
mais reposez vous un peu s'il vous
plaist, et madame vostre femme
aussi, l'on vous va aprester à disner.
Adrian dit là dessus qu'ils avoient
desja disné, et que tout son desir
estoit de parler à son cousin. Meliante
le prit alors et le poussa au
milieu de la salle, de sorte qu'Adrian
l'ayant veu habillé comme
il estoit, se mit fort en colere.
Quoy, luy dit-il, tu ne cesseras donc
jamais tes follies ? Tu changes tous
les jours de nouveaux habits. à
Sainct Clou tu estois vestu en berger,
l'autre jour tu estois vestu en
sorciere, et maintenant tu es habillé
en masque. Ha messieurs,
poursuivit-il en se tournant vers
les assistans, vous avez tort de prendre
icy vostre plaisir de ce pauvre
garçon. Il est vray que vostre
cousin nous donne du plaisir, dit
Anselme, mais c'est pource qu' il à
plus d'esprit que nous pour inventer
tous les jours de nouveaux
jeux. S'il est vestu comme vous le
voyez, ce n'est que par galanterie.
Comment mon cousin (disoit
Lysis sans prendre garde aux excuses
que l'on faisoit pour luy)
estes vous estonné de me voir vestu
de la sorte ? Sçachez que je ne
suis pas simplement berger, mais
que je suis un berger heros. L'on
me peindra quelque jour dedans
les livres tout tel que vous me
voyez. Adrian ne se payoit point
de toutes ces raisons, et juroit
qu'il vouloit ramener son pupille
à Paris. Vous ne partirez pas de
deux ou trois jours, luy dit Anselme,
ce ne sont icy que nopces.
Vous en verrez les resjouyssances,
et vous considererez si nos
actions sont si blasmables qu'il y
ayt eu du danger à laisser vostre
pupille parmy nous.
Ce discours apaisa un peu Adrian,
et bien qu'il eust de grandes
bottes de pescheur, une damoiselle
l'alla prier de danser une gaillarde
continuë. Il n'osa refuser de
la mener, et encore ne fut il pas marry de monstrer quelques restes
de la disposition qu'il avoit
euë en sa jeunesse. L'on dansa apres
un branle où il fut, et sa femme
aussi, et Lysis et Carmelin pareillement,
si bien que l'on prit beaucoup
de contentement à voir
leurs diverses contenances. La
compagnie se retira petit à petit
pource que tous ceux qui avoient
esté priez pour le disner ne l'estoient
pas pour le souper. Il n'y
eut quasi que ceux de la maison
d'Hircan qui demeurerent. Adrian
et Pernelle ayans soupé à cette
nopce bien qu'ils fussent avec des
gens qu'ils ne connoissoient point,
l'on les mena coucher de fort bonne
heure en maison empruntee,
car ils avoient grand besoin de se
reposer, apres avoir dançé tous
harassez qu'ils estoient.
Les espousez se coucherent un
peu apres, et Philiris ayant esté
chanter un epithalame à leur porte
avec ses compagnons, comme
ils pensoient descendre les montees,
ils trouverent tant de noix
sous leurs pieds qu'ils se laisserent
tomber l'un sur l'autre et roulerent
jusqu'au bas. Outre ce qu'on
leur en jetta encore grande quantité
sur la teste, ce qui fit un bruit
estrange. Toutefois ils n'eurent
point de mal, et tournerent tout
en risee, mais ils furent bien plus
resjouys, lors qu'ils s'aviserent que
c'estoit là des faicts du berger illustre,
qui n'avoit point esté chanter
avec eux, et qui se mocquoit d'eux
au haut de la montee. Vous avez
fait une belle affaire, luy dit Meliante,
je croy que vous avez vuidé
tous les greniers de ce village ; à
quoy est bon cela de perdre tant
de noix ? Ha ! Dit Lysis en souriant
comme s'il eust mesprisé les autres,
que vous estes peu sçavans
en ce qui est des choses grecques et
heroïques ! L'on aprend dans tous
les bons autheurs que la nuict des
nopces l'on jettoit jadis des noix
par toute la maison, afin que le
bruit que l'on feroit en marchant
dessus où en les ramassant, empeschast
d'entendre les cris de la mariee.
J'ay voulu imiter cette bonne
coustume. Ayant trouvé tantost
force noix au grenier de ceans,
je les ay mises dans des sacs et vous
les ay jettees quand vous avez passé.
C'est ainsi qu'il faut observer
les belles choses que l'on trouve
dans les poëtes, et dans tous les
autheurs anciens. Vous n'y prenez
pas garde vous autres ; voyla
pourquoy j'ay bien peur que pendant
que je m'amusois à cecy, vous
n'ayez mis en oubly toutes les
coustumes nuptiales. Avez vous
chanté io hymen, hymenee !
A-t'on invoqué Junon ? A-t'on
allumé le flambeau sacré ? L'on
n'a pas manqué à tout cela, dit
Fontenay, mais ma foy vous estes
bien trompé pour le reste. Vous
avez bien perdu des noix en vain,
car Amarylle ne crie point, il n'y à
point icy de pucellage à perdre.
Ne sçavez vous pas qu'elle est veufve,
et que son deffunct mary à eu
la premiere victoire ? Il faloit garder
vos noix pour demain qu'Angelique
doit estre mariee. C'eust
esté là que vous eussiez mieux employé
vostre ancienne coustume.
Quelque chose que ce soit, dit Polidor,
il faut admirer l'esprit de Lysis d'avoir eu un avis si prompt
pour pratiquer une chose qui est
si vieille que personne ne s'en souvenoit,
à cause qu'elle n'est plus guere
necessaire au temps ou nous vivons,
et que les veufves et les filles
sont si traitables qu'elles ne crient
plus la nuict de leurs nopces. Pour
moy, dit Meliante, je ne voudrois
pas n'estre point tombé, et n'avoir
point apris la coustume que
Lysis nous vient d'aprendre.
Alors Philiris qui trouvoit cecy
plus agreable que pas un, alla
heurter à la porte des mariez, et
sans la faire ouvrir, dit à Amarille
qu'elle criast tant qu'elle voudroit,
et que l'on ne l'entendroit pas,
pource que Lysis y avoit mis bon
ordre, ayant semé des noix par
toute la maison selon l'antienne
coustume qu'il avoit treuvé dans
ses livres. Hircan qui avoit ouy
tant de bruit dont il eust bien
voulu sçavoir la cause, fut fort aise
d'avoir apris cette plaisante
nouvelle qui le fit rire de bon courage,
et pour Amarylle elle n'eut
pas moins de contentement, puisqu'elle
commençoit à partager
avec luy tous les plaisirs de la vie.
Mais cependant sa fermiere oyant
le bruit des noix qui se cassoient
sous les pieds, vint remonstrer le
dommage que l'on luy faisoit, pourceque
 tout cela luy apartenoit.
Lysis qui estoit liberal, luy eust
volontiers donné de l'argent pour
la faire taire, et pour empescher
qu'elle ne le querellast d'avantage,
mais il n'avoit ny argent ny pochette
en sa casaque d'heros, de
sorte que Fontenay ne se put tenir
de luy dire, que les heros
estoient de pauvres gens s'ils alloient
ainsi sans denier ny sans
maille, et sans pochette ny besasse
pour mettre leurs petites commoditez,
comme vous pourriez
dire un cousteau, des dragees, ou
quelques memoires. Au temps
que l'on portoit ordinairement
de ces habits cy, dit Lysis, l'on
n'avoit pas besoin de porter quelque
chose sur soy ; tous ceux que
l'on rencontroit estoient si gracieux, qu'ils
vous donnoient toutes
les choses qui vous estoient
necessaires. Et pour un mouchoir
n'en portoit on pas, dit Meliante,
je croy que non, car les histoires
ny les fables n'en parlent
point. Il faisoit bon voir un heros
se moucher avec ses doigts en
pleine assemblee, et jetter les ordures
de son cerveau sur les carreaux
de marbre d'un temple,
pour les rendre encore plus glissans.
Cela se faisoit alors neantmoins,
repartit Lysis ; et l'on ne le
trouvoit point estrange, pourceque
 c'estoit la mode. Nous faisons
maintenant des choses bien plus ridicules
sans que personne s'en
estonne, à cause que chacun les
faict, et que nous les avons veu faire
dés que nous sommes entrez au
monde. Pour ce qui est de la proprieté
du mouchoir, je ne vous respon
autre chose que ce que dit Montagne
d'un gentil-homme qui
trouvoit extremement mauvais
que l'on portast sur soy les ordures
de son nez empacquetees dans
du linge, et qui trouvoit bien plus
à propos de les jetter vistement à
terre.
Pendant ce discours la fermiere faisoit ramasser les noix par ses
enfans, et voyant qu'il y en avoit
fort peu de gastees elle se consola.
Comme il y en avoit encore
par la place cela fit tomber Lysis
qui n'avoit point d'arrest, et vouloit
que ses pieds allassent aussi viste
que son esprit. Sa cheute fut si
violente que sa casaque s'ouvrit,
et sa chemise qui estoit attachee
entre ses jambes se destacha. L'on
en fit des risees nompareilles, pourceque
 l'on avoit veu des choses
que l'honesteté luy commandoit
de cacher. L'on se mocqua encore
de son habit d'heros qui
estoit si peu commode. Cela luy
donna sujet de dire que pour avoir
monstré ses secrettes parties par
hazard, l'on ne se devoit point
scandaliser, et qu'il avoüoit bien
mesme que la pluspart des hommes
du siecle d'or ne sçavoient
ce que c'estoit que de se couvrir
d'habits. Je croy, dit Philiris, que
vous estes de l'humeur du docteur
Charron qui dans sa sagesse
nous voudroit persuader d'aller
tous nuds, faisant tout ce qu'il
peut pour prouver que la nudité
n'est point honteuse.
Philiris se contenta de dire cecy,
et puis apres il fit cesser les risees
des autres, de peur que Lysis
ne reconnust que l'on se mocquoit
de luy tout à faict. Ils monterent
alors en carrosse, et bien
qu'il fust fort tard ils s'en retournerent
coucher au chasteau d'Hircan.
Le lendemain Anselme espousa
Angelique selon la resolution
qui en avoit esté prise, et comme
ils avoient esté à la nopce d'Hircan
et d'Amarylle, Hircan et Amarylle
vinrent à la leur. Ils amenerent
aussi Adrian et sa femme, qui encore
qu'ils fissent fort les respectueux
ne trouvoient jamais de
meilleurs repas que ceux qui ne
leur coustoient rien. Leur cousin
Lysis vint aussi avecque Fontenay
et sa bande, mais il n'avoit pas
mis son habit d'heros. Il estoit si
triste de la venuë de son curateur
qu'il ne se vouloit pas habiller
magnifiquement ; il ayma mieux
ne mettre que son habit de berger.
Adrian ne le trouva pas d'une
façon si extraordinaire, et ne luy
fit aucune reprimende. Clarimond
assista aussi à ce banquet, mais il ne
fit point la guerre au berger, d'autant
que l'on eut d'autres entretiens.
L'on ne dansa guere apres disné,
tellement qu'Hircan s'en retourna
dans son chasteau avec sa
femme, et tous ses compagnons y
menerent aussi Adrian et Pernelle
et leur cousin Lysis. Le pauvre
berger avoit tous les regrets du
monde de voir qu'Adrian le revenoit
querir en une saison où il esperoit
de se resjoüyr infiniment
avec les nouveaux mariez. Il eust
cherché sans luy mille belles inventions
pour passer gayement
la journee, et il ne fust pas
sorty de chez Oronte comme
il avoit fait sans parler à
Charite ny la voir seulement. Ses
compagnons firent une infinité
de contes pour le resjouyr à soupé,
mais il témoigna qu'il n'y avoit
rien qui luy sceust plaire.
Chacun se coucha bien tost
dans les licts qui estoient preparez : Hircan estoit en un temps qu'il
aymoit mieux la nuit que le jour.
Le lendemain s'estant levé il pria
tous ses amys qu'il avoit chez luy
de s'habiller encore en bergers, et
de faire plus les fous que jamais
pour tirer du plaisir d'Adrian.
Quand ce bon bourgeois fut
levé, il fut d'avis de s'en retourner
à Paris dés l'heure mesme, sans aller
chez Oronte prendre congé
d'Anselme pource qu' il avoit peur
de troubler les resjouyssances de
son mariage. Il alla seulement
trouver Hircan, et luy dit qu'il le
remercioit de tant d'honneur qu'il
luy avoit fait et à son cousin aussi,
et qu'il n'estoit plus d'avis de l'importuner
d'avantage, mais de s'en
retourner à Paris où s'il venoit jamais
il luy feroit le meilleur accueil
qui luy seroit possible. Comme
il faisoit son petit compliment,
Fontenay, Philitis, Polidor,
et Meliante entrerent, et ce
fut Fontenay qui parla le premier.
Quoy à ce que j'enten, Seigneur
Adrian, vous nous voulez oster
le plus cher tresor que nous puissions
jamais posseder. Vous nous
voulez ravir Lysis qui est le prince
des bergers de la France ; vous le
voulez mener dans une ville pleine
de boüe qui n'est point son element.
C'est icy qu'il se plaist ;
vous luy faites autant de tort qu'à
nous. S'il s'en va d'icy toutes les
divinitez de ces lieux pleureront
son depart et tascheront de vous
punir. Je n'enten rien à toutes vos
bergeries, dit Adrian, et mon cousin
n'y devroit rien entendre non
plus. Son pere n'estoit pas berger ;
il estoit bon et loyal marchand
comme moy. Qu'il suive
le chemin que nous luy avons
monstré.
Lysis oyant cette contestation
d'une autre chambre s'en alla vistement
en bas où il trouva Carmelin,
et luy ayant fait prendre sa
houlette comme il avoit aussi la
sienne, il luy dit qu'il vouloit aller
aux champs pour se cacher de son
cousin qui le vouloit emmener.
Carmelin crût qu'il avoit raison ;
il commençoit à se plaire en un
païs où il y avoit desja long-temps
que l'on luy faisoit fort bonne
chere. Il ne s'imaginoit pas de
trouver une meilleure fortune à
Paris. Il suivit donc son maistre
fort librement, et Lysis ayant rencontré
en son chemin un laquais
d'Hircan, il le pria de dire à Philiris
qu'il s'en retournoit garder son
troupeau, et qu'il le vinst chercher
secrettement au lieu où estoient
ses pasturages ordinaires, s'il avoit
affaire de luy. Cependant Adrian
estant resolu de l'emmener, quoy
que l'on luy voulust dire, le cherchoit
par tout, mais ne le trouvant
point, il se mit fort en colere,
disant que l'on avoit tort de
luy celer un garçon qui estoit sous
sa charge. Vous ne sçavez pas où
vous estes, luy vint dire Fontenay,
si vous aviez parlé de ce chasteau
à vostre pupille, il vous diroit
qu'il apartient à un magicien
qui à une puissance extreme. Si
vous n'écoutez nos remonstrances,
sçavez vous ce qu'il fera pour
vous punir avec justice ? C'est qu'il
ordonnera que vous ne pourrez
plus jamais rien entendre. Je me
mocque bien de toutes vos follies, dit Adrian, je vous deffie
tous tant que vous estes de me
nuire.
Alors les bergers ayans resolu
avec Hircan ce qu'ils devoient faire,
commencerent à ouvrir la bouche
les uns devant les autres, comme
s'ils eussent parlé. Quelquefois
ils s'aprochoient d'Adrian, et
luy parlant le plus bas qu'ils pouvoient,
luy disoient, hé bien, nous
entendez vous à cette heure,
meschant qui avez mesprisé le
pouvoir du sage Hircan ? Nous
avons peur de nous rompre quelque
veine tant nous nous efforçons
de crier.
Amarille ayant esté avertie de
ce plaisant tour, se trouva aussi au
lieu où estoit la compagnie, et remua
long temps les levres devant
son mary. Aussi firent quelques
laquais qui entrerent. Adrian voyant
cela sans pouvoir rien entendre,
estoit en une peine incroyable.
Il descendit dans la cuisine pour
voir s'il n'entendroit pas bien parler
quelqu'un, mais l'on avoit desja
donné le mot du guet à tous
ceux qui y estoient. Ils s'aprochoient
de luy et luy venoient baailler
contre les oreilles, et remuoient
quelquefois les levres bien viste.
Cela le mettoit si fort en colere
qu'il frappoit des pieds la terre, et
disoit a ces gens là qu'ils estoient
fort malitieux de parler si bas.
Pour eux, ils faisoient semblant
d'estre aussi en colere qu'un muet
que l'on n'entend point avec tous
ses signes. Adrian crioit quelquefois
tant qu'il pouvoit, qu'est-ce
que vous dites, afin de les inviter
à parler haut comme luy. Il
eust bien voulu trouver sa femme
pour voir s'il l'entendroit bien
parler, mais elle estoit sortie pour
aller chercher Lysis avec son chartier.
En fin il ne s'en faloit guere
qu'il ne crust estre devenu sourd
pour toute sa vie, mais Hircan
s'approchant de luy, luy parla tout
bas à l'oreille avec une semblable
action que s'il luy eust parlé fort
haut. Mon bon amy, luy dit il,
vous voyez que vous estes
sourd, demandez moy pardon de
m'avoir mesprisé si vous voulez
estre guery. Je vous crie mercy de
toute mon affection, dit Adrian,
obligez moy tant que de me rendre
l'ouye, et le reste de mes jours
je seray vostre tres humble serviteur.
Hircan luy aporta alors un peu
d'huile sur une assiete avec un
bout de plume, et luy en frotta les
oreilles pour faire la feinte, puis il
luy dit en voix ordinaire, n'est il
pas vray que vous m'entendez
maintenant ? Helas ouy, respondit
il, que vous estes un brave
homme ! J'enten aussi le son du
fleau d'un batteur en grange, et le
cry de quelques poulets d'inde qui
sont dans vostre cour. Ha ! Qu'il
m'estoit fascheux d'estre sourd
tout à faict. Je n'eusse plus ouy la
musique de nostre paroisse ; je
n'eusse plus entendu la nuict toutes
les horloges de la ville, et j'eusse
esté un pauvre homme pour mon
traffic, car il n'eust pas esté possible
de me faire comprendre quelque
chose autrement que par signes.
Vous eussiez eu cette commodité
en recompense, dit Philiris,
que si vostre femme eust faict la mauvaise, vous n'eussiez point
entendu ses cris, et s'il eust pris
envie à nostre magicien de luy
oster la veuë comme il vous avoit
osté l'oüye, de vous deux eust esté
composé ce bon mariage que les
philosophes souhaittent, à sçavoir
d'un mary sourd afin qu'il
n'entende point le caquet de sa
femme, et d'une femme aveugle
afin qu'elle ne voye point les
mauvais deportemens de son mary.
Nous vivons si bien en nostre
mesnage qu'il n'est pas besoin de
ces expediens, repartit Adrian, je
suis fort ayse de n'estre point
sourd pour n'estre pas reduit à ce
mal'heur d'estre en un lieu où l'on
diroit pis que pendre de moy sans
que je le pusse ouyr ? Recognoissez
donc icy le pouvoir du maistre
de ceans, dit Fontenay, aprenez
aussi que sans luy, au lieu de
trouver icy un cousin que vous y
cherchiez, vous n'eussiez trouvé
qu'un arbre qui portoit son nom.
Cét illustre berger avoit esté metamorphosé
par les dieux ; il vivoit
sous une escorce comme font
les hamadryades, mais Hircan luy
a faict reprendre sa premiere forme,
et il a faict la mesme chose
pour une servante de sa femme appellee
Lisette, laquelle avoit esté
changee en serisier. Je ne parle
point de la forme de fille qu'il
avoit donnee une fois à Lysis, cela
n'est pas si merveilleux : mais qui
est-ce qui n'admirera son pouvoir
en ce que voyant le berger Lysis
et Carmelin son valet preparez à
d'estranges accidens, il les rendit
invulnerables, comme je croy qu'ils
sont encore, de sorte qu'ils se
battirent contre des geans et des
monstres sans recevoir de blesseures.
Voila Mediante mon compagnon
qui le sçait bien ; ce fut
par ce moyen qu'il eut sa maistresse,
qui estoit dans une forteresse
enchantee. Mais remarquez
ce qu'il y a encore d'estrange en
cecy : ce ne fut pas en ce pays que
s'accomplirent les desseins guerriers
de vostre cousin, ce fut dans
une isle esloignee de deux ou trois mille lieuës en laquelle il fut porté
dans un carrosse par des chevaux
volans. Il n'y a que quatre
jours qu'il en est revenu, je parle
d'une chose recente. L'habit qu'il
avoit avant-hier quand vous arrivastes,
estoit encore son habit
guerrier. Si vous croyez que je sois
imposteur en tout cecy, je vous
permets de vous en informer de
luy mesme, vous verrez qu'il vous
en dira beaucoup d'avantage.
Adrian fut tout estonné d'oüir
ce discours auquel il ne pouvoit
comprendre guere de chose,
pource qu' il n'estoit pas expert en
matiere de romans. Un peu auparavant
le laquais qui avoit rencontré
Lysis avoit dit à Philiris ce
qu'il luy avoit enchargé de luy dire,
mais Philiris n'estant pas d'avis
de l'aller trouver tout seul, dit
à ses compagnons qu'il faloit faire
un desjeuné qui valust un bon
disné, et aller apres en un lieu où il
sçavoit qu'estoit leur berger incomparable,
et y mener aussi Adrian
afin de le contenter. Au mesme
temps sa femme revint, laquelle
dit qu'elle n'avoit pû sçavoir de
nouvelles de son cousin. L'on
luy asseura qu'elle ne s'en devoit point mettre en peine, pourcequ'
elle le verroit bien tost. Apres le
repas les bergers prirent chacun
leur houlette, et laissant Hircan
avec son Amarylle qui estoit la
meilleure compagnie qu'il voulust
choisir, ils menerent avec
eux Adrian et Pernelle.
Pendant le chemin
Philiris et ses compagnons
entretinrent
tousjours Adrian et sa
femme des merveilles de la vie de
Lysis et de ses estranges avantures.
Ils ne sçavoient s'ils devoient
prendre tout cela pour des
mal'heurs veritables ou pour des
follies controuvees, et ce qui les
mettoit le plus en peine estoit de
voir la façon serieuse de ceux qui
leur faisoient ces belles narrations.
Ils cheminerent tant qu'ils arriverent
fort pres de la petite maison
du vigneron Bertrand,
de laquelle ils virent sortir Lysis
et Carmelin. Des que Fontenay
aperçeut Lysis il luy dit fort
haut, nous hayssez vous tant, berger,
que vous nous vouliez quiter
sans nous dire adieu ? Mon voyage
n'a esté guere long, repartit
Lysi, et puis je n'use pas de ceremonie
avec vous : mais helas me
puis-je ouyr apeller berger sans
jetter des larmes ? Carmelin vous
dira que je suis un berger sans troupeau.
Il est vray, dit Carmelin, nostre
hoste voyant que nous estions
fort long temps sans revenir chez
luy, et que nous luy devions quelque
argent, a vendu nos moutons
au premier marchand de bestes
qui à passé par icy, encore dit-il
que nous luy devons du reste, d'autant
que ce troupeau estoit si mal
en poinct qu'il n'en à quasi sceu
rien tirer. Mon maistre à eu beau
luy remonstrer qu'il nous le devoit
conserver, et l'envoyer paistre
tous les jours ; il a dit qu'il n'avoit
pas le loisir de s'amuser à cela ;
que ces bestes se fussent empirez
entre ses mains, et qu'il faloit
qu'il fist ses vandanges. Voyla le
vray recit de mon malheur, dit
Lysis avec un visage triste, je ne
sçaurois tirer autre raison de ce
rustique brutal. Ce qu'il y à de mal
encore, c'est que ne voulant pas
nourrir mon cher Musidore, qui
estoit un chien de bonne amitié
que je luy avois laissé, il l'a tant battu qu'il s'en est fuy ailleurs pour
chercher condition. Si je sçavois
où il est je l'irois trouver pour le
ravoir, et si je pensois aussi que
mes moutons fussent encore en
vie, je m'en irois les racheter, quand
chaque piece me cousteroit autant
qu'a fait tout le troupeau. Voyla
mon cousin qui m'a fait autrefois
un semblable desplaisir que
celuy que j'ay maintenant : mais je
me consolay peu de temps apres
avec Anselme, car j'estois deliberé
de quiter le lieu où j'estois. Pour
ce qui est de ce lieu, il n'en est pas
ainsi ; j'y veux tousjours habiter,
et cependant j'y demeureray inutile
n'ayant point de troupeau à
garder. Vous parlez comme s'il
n'y avoit plus de moutons au monde,
dit Philiris, je vous promets
que nous en trouverons assez. Il
ne se faut pas fascher pour si peu
de chose. Ce qui augmente ma
douleur (luy dit tout bas Lysis en
le tirant à cartier) c'est que tu n'as
pas fait ce que je t'avois mandé par
un laquais. Tu ne m'es pas venu
trouver secrettement, afin que
personne que toy ne sçeust le lieu
ou j'estois. Tu m'as amené Adrian
qui est le seul homme que je crain
au monde, et loin du quel je desirois
me retirer. Il faut que je vous
en aprenne la raison, repartit Philiris,
c'est que nous avons tant fait
que ce fascheux cousin n'a plus
tant d'envie de vous emmener.
Possible demeurera t'il icy plustost
pour vivre avec nous et sa femme
aussi. Ha dieu ! Les bonnes nouvelles,
s'escria Lysis, si cela est je ne
seray jamais triste, car cette avanture
me fournira de joye pour
toute ma vie. Il est donc vray,
mon cher cousin, et vous ma belle
et bonne cousine, que vous ne
voulez plus que je retourne à Paris
(poursuivit il en se tournant
vers ses parens) tous ces bergers
vous en auront de l'obligation,
pource qu' ils recherchent ma compagnie :
mais l'on m'asseure outre
cela que vous desirez vous mesler
de bergerie aussi bien que nous.
Que cela est loüable ! Vous serez
adjoustez au nombre des bergers
parisiens qui doivent arriver icy ;
ne sçavez vous point de leurs
nouvelles ? Je ne vous veux point
contredire à cette heure pour vous
contenter, dit Adrian, faites moy
seulement ce plaisir de me dire
qu'elle à esté vostre vie depuis que
vous estes hors de Paris, car ces
messieurs avec qui je suis venu
m'ont conté de vous de si estranges
choses, que je voudrois bien
en estre asseuré par vostre bouche.
Ce que vous demandez est tres-juste,
foy de berger heros, dit Lysis,
puisque vous estes celuy de
mes parens a qui la justice m'a donné
en garde, il faut bien que je vous
rende compte de mes actions.
Cherchons de l'ombre seulement,
il n'y à que cela de necessaire. En
voicy de trouvé, dit Polidor en
luy monstrant un petit boccage,
mais n'avez vous pas besoin de
vous repaistre le corps avant que
de repaistre l'esprit des autres : je
vien de faire avec Carmelin un de
ces festins où l'on ne craint ny la
poison ny la repletion trop grande,
repartit Lysis, du pain, des
nois, et des raisins que nous avons
achetez chez des paysans, ont esté les viandes dont nous avons satisfait
à nostre nature, pour nous remettre
en goust apres ces somptueux
banquets des nopces d'Hircan
et d'Anselme. Un peu d'eau
fraische puisee dans le creux de la
main au cristal coulant d'une fontaine
nous à apres osté la soif, en
souvenance de cet heureux temps
du siecle d'or pendant lequel l'on
n'avoit point d'autre breuvage ny
d'autre tasse. Il faut peu de chose
pour contenter un homme qui
retient son appetit avec le frein de
la raison, mais s'il se laisse emporter
aux plaisirs des sens, quand il y
auroit dix mille mondes, il ne s'y
trouveroit pas assez de choses
pour le rassassier. Voyla des paroles
dorees, dit Adrian qui aymoit
la sobrieté, si vous parlez tousjours
ainsi j'auray une meilleure
opinion de vous que je n'eus jamais.
Comme il eut dit cela l'on se retira
vers le boccage où chacun s'assit
sur l'herbe, et Lysis parla de cette
sorte.
Puisque l'on vous à desja dit
une bonne partie de ma vie, mon
cousin Adrian, vous ne voudriez
pas que je perdisse le temps à vous
faire de longues narrations. Il ne
faut que vous dire en bref le plus
gros de mes affaires. Estant arrivé
en ce païs avec Anselme et Montenor,
la premiere chose que nous
fismes fut d'aller voir Leonor et
Angelique chez Oronte où je ne
vous cele point que je me plais extremement,
à cause que Charite y
demeure, laquelle Charite est cette
beauté incomparable qui me
tient enchanté depuis long temps.
Les propos amoureux que nous
eusmes ensemble ne sont pas icy
de saison. Il suffit que je die qu'au
sortir de là j'allay faire connoissance
avec Clarimond qui demeure icy
proche, et dont l'esprit
me plairoit fort, s'il ne l'employoit
point à mesdire. Un jour
apres je donnay une serenade à ma
belle avec beaucoup d'honneur,
car je faisois des merveilles sur la
guytarre, mais en poursuivant une
hamadryade qui joüoit du luth je
m'esgaray si bien, que je couchay
dans les champs, ce qui est une
avanture plus plaisante que mauvaise.
Le lendemain je parlay à un
hermite qui me remit en mon
chemin dont je m'esgaray si heureusement
que je rencontray le
magicien Hircan, qui m'ayant fait
un accueil favorable me fit voir sa
nayade Synope. Il me changea
apres en fille, et me fit aller demeurer
chez Oronte avec tous les
contentemens du monde. Depuis
il m'en retira à cause que l'on
me vouloit faire mourir pour
une faulse accusation, et un peu
apres je rencontray par les champs
ce Carmelin que vous voyez, lequel
m'aprit que j'estois en Brie
et non pas en forests, en consideration
dequoy et de sa grande
erudition, je le pris à mon service,
et m'en allay chez Clarimond,
voulant quiter Anselme et Montenor
qui m'avoient trompé.
J'envoyay acheter des moutons,
j'allay voir Hircan où j'eus querelle
contre Fontenay, les messiers me
voulurent emprisonner une fois,
je receus une mauvaise responce
d'un poulet que j'avois envoyé à
Charite, et enfin mes ennuys obligerent les dieux à me metamorphoser
en arbre. Je ne pus devenir
homme quelque chose que fist
Clarimond ; il m'abreuva seulement
pour me faire reverdir, et
quand la nuict fut venuë je joüay,
je dansay, je fy collation avec les
divinitez du lieu. Carmelin ne
voulut rien croire de ces merveilles,
mais je luy fy gouster une partie
de nos delices. En suite de cela
Hircan me rendit ma premiere
forme. Je retournay encore chez
Oronte estant aussi bien homme
que j'avois jamais esté, j'envoyay
apres une lettre et une affiche à
Paris pour convier les beaux esprits
à me venir voir, ce qui a desja
eu son effet. Je receus en ce temps
un fascheux commandement de
Charite, et puis je fus malade à son
imitation. Je rencontray Philiris,
Polidor, et Meliante de nouveau
arrivez en ceste contree, et je vy
aussi deux nouvelles bergeres Parthenice
et Amarylle : l'une à espousé
Hircan et l'autre a esté changee
en rocher. Ces braves bergers
que voicy m'ont chacun conté
leurs histoires qui sont tres admirables.
Ils ont veu des ambassadeurs
qui me sont venus trouver
de la part des bergers parisiens.
Nous avons joué des jeux en leur
presence pour leur donner à connoistre
que nostre vie est fort delitieuse.
Vous arrivastes icy quand
nous nous y occupions, mais depuis
Hircan m'a envoyé en un chasteau
enchanté d'où j'ay tiré la belle
Pauphilie avec des dangers si
grands, qu'il y à mesme de l'horreur
à les ouyr reciter. J'ay esté
quinze jours en l'air avec Carmelin
bien plus haut que la region
où se forment les meteores. Je me
suis trouvé dans des lieux plus noirs
que la demeure de Pluton. Je me
suis battu contre des geans si grands
qu'ils eussent pû monter au ciel
sans eschelle, et contre des bossus si
difformes qu'ils sembloient estre
faits en despit de la nature. J'ay
aussi vaincu un dragon qui devoit
estre né de l'escume du serpent
Python, qui fut tué par Phoebus.
Voyla mes principales avantures
que je suis bien aise d'avoir
recitees, tant pour vous les faire
croire que pour en faire souvenir
Philiris qui à entrepris d'en faire
un livre. Lors qu'il sera composé,
vous verrez toutes ces choses
mieux desduictes et plus ornees,
car en vous parlant viste je ne me
suis pas donné le loisir de chercher
des embellissemens de discours.
Lysis ayant parlé ainsi Adrian
fut tout estonné de voir que ce
qu'il disoit se raportoit fort à
tout ce que les autres bergers luy
avoient dit. Il ne sçavoit plus qu'en
croire, et toutefois il asseura son
cousin qu'il n'entendoit pas la
moitié de son langage, pourcequ'
il ne luy parloit qu'en termes
de poësie. Il tira alors à part Carmelin,
et n'y ayant plus que luy à
interroger pour sçavoir de certaines
nouvelles de ce qu'il desiroit,
il luy dit, je voy que tu n'as
pas la mine d'estre meschant, c'est
pourquoy je suis bien aise que mon
cousin t'ayt pris pour le servir, car
il luy faut bien quelqu'un pour
l'assister en un païs qui n'est pas le
sien propre. Je feray tout ce que je pourray pour ton avancement, mais
en recompense, dy moy si tout ce
que ton maistre me vient de raconter
est veritable. Je ne vous parleray
que de ce que j'ay veu, repartit
Carmelin, pour ce qui est de sa
transformation en arbre, elle n'estoit
pas si grande qu'il pensoit,
car l'on luy voyoit fort bien le visage,
mais pour ce qui est des divinitez
qui le visitoient afin de luy
faire passer le temps, je n'ay que
trop esprouvé la verité de cette
affaire, pour punition de mon incredulité.
Quant à nos combats
contre des monstres, ils sont si veritables
qu'il n'est pas plus vray
que je suis Carmelin. Encore que
nous remportassions la victoire,
nous ne laissasmes pas d'avoir de
bons coups, mais je ne vous en
sçaurois monstrer de marques
pour tesmoignage de mon dire,
car Hircan nous avoit tous deux
rendus ce qu'il appelle invulnerables,
c'est à dire que nous ne pouvions
recevoir de playe.
Carmelin ayant ainsi parlé
Adrian se tourna vers les autres,
et leur dit, voila ce bon homme
qui vient de me confirmer ce que
son maistre m'a raconté ; mais quand
je le croyray fermement, c'est ce
qui m'obligera d'avantage à ramener
mon cousin en la bonne
ville de Paris, car il n'y a pas tant
de danger à encourir, l'on ne trouve
point là de monstre qui vous
batte. Si quelqu'un vous a outragé
il y a bonne justice pour vous en
faire raison, et si quelque sorcier
vous avoit fait changer de forme,
l'on le brusleroit en place de greve.
Que vous dittes de sottises
pauvre homme, repartit Meliante.
Si vostre cousin s'est mis en danger
pour moy, il a fait une oeuvre la
plus charitable du monde, outre
que les dieux l'en recompenseront,
il sera renommé eternellement.
L'on ne sçauroit trop acheter
une gloire semblable à la sienne.
Que s'il a souffert une metamorphose
en ce pays-cy, et s'il a
eu beaucoup d'autres peines, ç'a
esté pour un sujet si beau qu'il n'y a
personne qui ne souhaitte une pareille
fortune. C'est pour l'amour
qu'il souspire ; c'est pour l'amour
qu'il pleure, et ce qui est de plus
remarquable, c'est pour l'amour
de la belle Charite ; voudriez vous
luy deffendre une si belle passion ?
Voudriez vous vous despoüiller
de l'humanité pour faire une brutalité
si insigne ? Puisque vous avez
espousé madame que voila, n'est
il pas vray que vous avez de l'amour
pour elle ? Hé bien, desirez
vous deffendre aux autres une
chose dont vous n'avez pû vous
exempter ? Mais est il en vostre
pouvoir ny d'aucun homme du
monde, d'empescher que Lysis
n'ayme, veu que c'est la nature qui
nous en donne des preceptes dés
l'enfance. Tout cela est bel et bon,
dit Adrian ; je sçay bien que si une
main lave l'autre, et si toutes les
deux lavent le visage, de mesme
un mary et une femme s'entraydent
mutuellement, et apres peuvent
servir ensemble à toute leur
lignee. Voila pourquoy je me suis
marié, et je ne serois pas marry
que mon cousin le fust aussi, ny
par consequent qu'il fust amoureux,
mais il y a bien des choses à souhaitter en sa personne auparavant
que de tourner les yeux vers
cette affaire. Plutarque nous asseure
que Lycurgus establit une
note d'infamie contre ceux qui ne
se marioient point, s'en vint dire
alors Carmelin ; ils n'osoient assister
aux festes publiques, et au
milieu de l'hiver l'on les contraignoit
de danser tous nuds dans les
ruës en chantant une certaine chanson
qui estoit faicte contre eux
mesmes. Avecque cela quand ils
devenoient vieux les jeunes passoient
devant eux sans leur faire la
reverence. Voila comme les antiens
detestoient le coelibat, et ne
souhaittoient rien que d'engendrer
l'homme qui est le roy de
toutes les autres creatures. Au reste
le bon mariage nous fait jouyr
en terre de la felicité des cieux ;
c'est le soulagement des miseres
du monde ; il n'y a fascherie si
griefve que les coeurs du mary et
de la femme liez ensemble ne puissent
suporter. Aussi la femme de
Mithridates s'estant faict tondre
les cheveux portoit les armes comme
luy, ce qui luy donnoit une consolation
merveilleuse.
Carmelin ayant achevé ce discours gratta
un peu sa teste comme
s'il en eust voulu faire sortir
encore quelque science par l'émotion
que luy donnoient ses ongles.
Il ne se faut pas estonner de la
boutade de Carmelin, dit Philiris,
nous sçavons tous qu'il se sert de
ses lieux communs aussi bien qu'un
sergent de bande faict de sa hallebarde.
Si toutes ses antiennes leçons,
luy peuvent revenir en l'esprit,
il n'y aura sujet sur lequel il
ne nous entretienne. Ma foy, dit
Carmelin, comme j'ay veu que
l'on parloit du mariage, je n'ay pû
taire ce qui me venoit sur le bout
de la langue. Il y a bien autre chose,
dit Meliante, je croy sans doute
que c'est que tu as fort envie d'estre
marié, et que tu nous veux
convier à te trouver une femme.
Mais pour ne point quitter le discours
que nous avons commencé,
parlons à Adrian. Qu'il nous dise
s'il luy plaist ce qu'il trouve à reprendre
en son cousin. Beaucoup
de choses luy manquent, repartit
Adrian, et premierement
il ne sçait ny mestier ny marchandise
pour gagner sa vie. Dequoy
nourrira-t'il une femme et des enfans ?
Quel rang tiendra t'il dans
le monde ? Il sera mesprisé par tout,
l'on le tiendra pour un fayneant.
Il est vray, dit Carmelin, que depuis
que l'homme a peché, Dieu
l'à condamné à gaigner son pain,
à la sueur de son visage. Il est dit
que qui ne travaillera point, ne
mangera point, et c'est faire assez
de mal que de ne rien faire. Aussi
Salomon envoye le paresseux à l'escole
de la fourmy. Tay toy, Carmelin
luy dit Lysis, l'on ne t'interroge
pas : tu parleras aussi tost contre
moy que pour moy, car tu
proferes des sentences comme elles
te viennent à la bouche sans les
considerer meurement. Ne sois
point au nombre de ceux qui
m'importunent ; je suis desja assez
affligé d'estre loin de mon attente,
et de voir que mon cousin
ne veut ny se faire berger ny me
permettre de l'estre comme l'on
m'avoit fait esperer. Ne commandez point le silence à vostre homme
qui parle si bien, repartit Adrian,
je suis fort aise que vous
soyez avec un si brave docteur :
vous avez en luy un bon paedagogue ;
il vous veut monstrer qu'il
ne vous faut pas amuser à joüer icy
des comedies où à danser avec des
filles. Il vaudroit mieux travailler
dans quelque bonne charge, ce
seroit le moyen de trouver un bon
party, puisque vous estes tant
amoureux, car l'on dit à Paris que
les offices sont comme des huissiers
qui nous font faire place
pour nous faire entrer dans la maison
du mariage. Ne cesserez vous
jamais de radotter, dit Meliante,
Lysis n'a-t'il pas une condition qui
est la plus belle de la terre ? N'est il
pas de ces bergers illustres que
l'on void dans l'Arcadie ? Nous
ne sommes vestus de blanc qu'à
son imitation. Il a entrepris de
nous ramener la felicité du premier
âge du monde. Si vous y voulez
participer, il faut estre berger
comme luy : autrement vous
demeurerez dans Paris où tous les
vices sont en leurs trosnes, et où
les peines et les inquietudes sont
enfermees avec vous. Il y vient des
contagions si grandes que les medecins
y meurent quelquefois plustost
que les malades, et ceux qui
portent en terre les corps morts
les laissent à moitié chemin. Il est
vray, dit vistement Carmelin, la
multitude n'est jamais sans contagion,
et ce qui est de plus mauvais,
c'est qu'il y a aussi bien une peste
pour les ames que pour les corps.
Que mon maistre me pardonne ce
petit mot : je ne diray plus rien.
Lors qu'il ne parle que de bergerie,
ou de metamorphose, je fay
paroistre assez d'ignorance, mais
quand l'on donne un peu sur la
moralité, je fay voir que je suis un
grand clerc ; c'est pourquoy, il ne se
faut pas estonner si je cherche les
occasions de paroistre en cette
science. Chacun est bien ayse de
monstrer ce qu'il sçait. Il y a plus
de je ne sçay combien que je n'en
ay tant dit. Je t'octroye le pardon
que tu me demandes, dit Lysis,
mais n'interromps plus personne
que bien à propos. Carmelin
prend merveilleusement bien son
temps pour parler, dit Polidor, il
me souvient quand je l'enten, de
ces carabins qui pendant l'escarmouche
generalle d'une armee,
viennent quelquefois porter un
coup de carabine au travers des
autres, puis s'en retournent pour
charger encore, et viennent tousjours
ainsi tirer de temps en
temps.
Chacun trouva cette imagination
fort belle, et comme les
bergers discouroient là dessus,
Pernelle tira son mary à part, et
luy dit qu'elle ne sçavoit à quoy
il s'amusoit de parler si long temps
à des gens qui estoient aussi fous
que leur cousin, et que si Lysis ne
s'en vouloit point retourner à
Paris, il y faloit aller pour le dire
à tous leurs parens. Il luy respondit
que puisque ce jour là estoit à
moitié passé, il ne faloit point parler
de s'en aller que le lendemain,
pource qu' il ne vouloit point
faire de giste, et qu'ils verroient
lors ce qu'il seroit question de
faire. Cependant Clarimond venant
de quelque affaire passa en ce lieu,
et descendit de cheval pour saluër
les bergers. Nous sommes icy en
de grandes contestations, luy dit
Fontenay, voila Adrian qui nous
veut oster le berger Lysis qui est
l'honneur de cette contree. Il veut
à toute force qu'il change de condition
et qu'il aille prendre quelque
office dans une ville. Il a raison,
repartit Clarimond avec un
sousris, et pour vous qui l'en voulez
empescher, je vous declare que
vous estes tous des fous. C'est ce
que nous voulions dire monsieur,
s'escria Pernelle, ha que vous estes
un galand homme. Pour moy il y
a trois heures que je suis avec eux,
mais je n'oserois desserrer les dents
de peur qu'ils ne parlent à moy,
car leurs discours estranges m'estonnent
de telle sorte, que je pense
estre en un autre monde. Je vous
promets, madame, continua Clarimond,
que je leur feray bien
trouver leur bon sens avant qu'il
se passe peu de jours. Ils sont pour
le moins d'aussi bon lieu que
Lysis, et cependant ils ne veulent
point proffiter en ce monde.
Ils s'amusent à s'entretenir
d'extravagances poëtiques, et
d'autant qu'ils connoissent que
vostre cousin est touché d'un mesme
mal qu'eux, ils se plaisent en sa
compagnie. Je vien de trouver un
grand seigneur de ce païs qui m'a
promis de fonder un hospital tout
exprez pour les mettre ; ils y seront
tres bien foüettez par charité,
jusques à tant qu'ils changent
d'humeur. Qu'il puisse avoir
ce que son coeur desire ce bon seigneur,
dit Pernelle, il doit estre
fort devotieux, je voudrois bien
parler à luy, afin qu'il fist quelque
chose pour nostre cousin. Nous
en deviserons à la premiere veüe,
repartit Clarimond, mais j'ay haste
pour cette heure.
Clarimond s'en alla en disant
cecy et les bergers voulurent encore
faire croire à Adrian et à sa
femme qu'ils desiroient vivre à la
pastorale, mais non pas qu'ils fussent
tout a fait insensez. Ils prirent
donc des contenances modestes,
et jurerent que Clarimond
estoit un insensé luy mesme, et
que l'on luy verroit bien tost porter
la marotte. Ils dirent à Lysis
qu'ils luy conseilloient de ne se
plus promener autour de son chasteau,
et de n'y plus choisir ses pasturages
s'il arrivoit qu'il eust des
moutons.
Il trouva leur avis tresbon, et
s'en retourna librement au chasteau
d'Hircan avec ses compagnons
et son cousin et sa cousine
puis qu'il ne pouvoit s'eschaper.
Fontenay conta à Hircan les discours
qu'ils avoient tenus en quoy
il y avoit assez de sujets de risee. Adrian
s'en vint trouver Hircan ; il
dit qu'il s'estonnoit comment un
homme si sage et si docte comme
il estoit, vouloit loger en sa maison
des hommes faits comme
ceux avec qui s'estoit rangé Lysis,
et qu'il avoit rencontré un gentil
homme qui luy avoit apris qu'ils
estoient tous insensez, ce qui estoit
assez facile à connoistre par leurs
actions et leurs paroles, encore
qu'ils taschassent quelquefois de
contrefaire les serieux. Hircan respondit que ce gentil homme
là se trompoit et qu'il luy donneroit
un dementy en quelque part
qu'il le rencontrast. Ainsi Adrian
fut renvoyé avec fort peu de satisfaction.
Il se retira avec sa femme
pour consulter sur ce qu'ils devoient
entreprendre, et cependant Lysis
et Carmelin firent le mesme. Tu
vois facilement Carmelin, disoit
Lysis, que ce cousin qui se dit
mon curateur est un homme tres
importun. Quand je ne serois pas
resolu à passer ma vie dedans les
champs, malaysement me disposerois-je
à demeurer avec luy
dans la ville. Pour ma cousine elle
n'est pas de beaucoup meilleure
que luy ; je veux donc treuver
quelque invention pour les bannir
d'icy de leur bon gré, et sans
faire tant de bruit : mais le secret
de cecy est d'accomplir en mesme
temps une chose qui me rende recommandable
envers Charite, et
envers la posterité. C'est là où il
faut faire connoistre la vive pointe
de son esprit. Sans te conduire jusques
au but par de longs preambules,
je te veux aprendre tout
d'un coup que le meilleur expedient
que je treuve, c'est qu'il faut
contrefaire le mort quelque temps.
Adrian s'en retournera aussi tost
à Paris croyant n'avoir plus que
faire icy. Mais vous ne songez
pas, dit Carmelin, que luy ou ceux
qui sont vos heritiers s'empareront
de vostre bien, et que vous
demeurerez gueux. Je rentreray
apres dans mes possessions quand
je voudray, reprit Lysis, je me feray
facilement reconnoistre en justice,
et puis quand je n'aurois rien
de tout ce que mon pere et ma
mere m'ont laissé, me devrois-je attrister
et en faire plus mauvaise
chere, veu que dans tous les romans,
l'on void les histoires de
plusieurs personnes qui se trouvoient
en païs estranger sans posseder
aucune chose, et si c'estoient
le plus souvent des princes ou des
chevaliers dont la maison estoit
bien plus opulente que la mienne.
Ils ne vivoient que par emprunt
chez de bons amys qu'ils trouvoient
par tout, et cela te semble
t'il estrange ? Les romans disent
ils en cela quelque chose d'incroyable ?
N'avons nous pas presque
tousjours vescu de mesme jusqu'a
cette heure. Tantost Montenor
nous a traictez, tantost Oronte,
tantost Hircan, et tantost mesme
Clarimond encore qu'il semble
estre maintenant mon plus grand
ennemy, ce qui n'est pas peu admirable,
et ce qui monstre assez que
les vrays amants sont favorisez du
ciel. Tu vois aussi que Polidor et
Meliante qui sont d'un païs de
beaucoup plus eloigné que le nostre
et qui ne possedent rien en
cette contree ne laissent pas de se
maintenir joyeusement par les
bien faits des amys qu'ils rencontrent.
Il y à d'autres amans dont
il est parlé dans les livres, lesquels
n'ont vescu que de racines dans
les desers, comme des hermites,
et la pluspart se sont mis à garder
des moutons pour vivre de ce petit
revenu. A qui tiendra-t'il que
nous ne façions de mesme si nous
sommes reduits à une extreme
disette, et pourquoy ne garderons
nous pas bien un troupeau quand la necessité nous y contraindra,
puisque nous en avons
bien gardé un par passe-temps ?
Vous estes plus sage que moy, repartit
Carmelin, c'est pourquoy
je ne vous respon rien sinon que
je ne vous desdiray d'aucune chose,
et que je seray tousjours de
mesme avis que vous. Ecoute donc
quel est mon dessein, dit Lysis, je
veux contrefaire le mort tant
pour chasser d'icy Adrian, que
pour voir si ma maistresse aura de
moy quelque pitié, et c'est là principalement
que j'aspire. Or il y a
bien de la difference entre le trespas
et la metamorphose, car je me
laissay metamorphoser tout à fait
en arbre sans faire aucune resistance,
pource que je me doutois bien
qu'un jour je pourrois reprendre
ma premiere forme, mais pource
qui est du trespas, lors que nous
avons passé par la voye qu'il nous
fait tenir ; nous n'en revenons jamais.
C'est ce qui me faict resoudre
à ne mourir que par feinte,
car si je me tuois tout à faict comme
plusieurs que je nommerois
bien, ne seroit-ce pas une folie estrange,
veu qu'il n'est pas hors d'esperance
que quelque jour je ne devienne
heureux ? Il y en a une infinité
dans les romans qui se sont
tuez par la rigueur de leurs maistresses,
et lors qu'elles sçeurent
leur mort, elles se tuerent aussi
quelques unes, ou bien les autres
eurent un extreme regret toute
leur vie d'avoir esté si desdaigneuses.
L'on void bien par là que si ces
desesperez eussent eu l'esprit de
contrefaire seulement les morts,
ils eussent acquis une extreme felicité.
Mon invention est donc
excellente, et il n'est plus besoin
de songer à autre chose qu'aux
moyens de la faire reussir. Il y en
a qui cachent une vesçie de pourceau
pleine de sang entre leur
chair et leur chemise, et qui
donnent apres un coup de cousteau
dedans. Ils se laissent tomber,
ils feignent de languir, et chacun
court pour les secourir : mais je ne
trouve pas ce dessein là bon : l'on se
pourroit blesser en poussant trop
avant le poignard ; il arrive bien
d'autres accidens plus estranges ;
et puis si l'on vous visitoit par
tout pour penser vostre playe,
l'on descouvriroit la fourbe, ce qui
seroit scandaleux et digne de mocquerie.
Je veux donc mieux faire
s'il m'est possible. J'auray un verre
de vin fort chargé que chacun
prendra pour du poison, et l'ayant
beu je me tiendray roide comme
une barre de fer, et retiendray mon
haleine comme si j'estois trespassé,
puis apres tu feras semblant de
m'avoir enterré, et voila nostre
affaire faicte ; or je demeureray caché
en quelque lieu tandis qu'Adrian
s'en ira, et que Charite estant
asseuree de ma mort aura tout loisir
de pleurer ma perte. Quand tu
verras que le regret la possedera
entierement, et qu'elle souhaittera
de bon coeur de me voir
encore en vie pour m'honorer de
son affection qu'elle m'a tousjours
refusee, tu m'en viendras promptement
avertir, afin que je l'aille
prendre au mot, et que je joüysse
de la recompense de mes travaux.
Voila comme j'accompliray mon
desir, et ce qui me plairra beaucoup, est que j'auray passé par toutes
les avantures qui se trouvent
dans les plus belles histoires, et
que la mienne sera la plus accomplie
du monde. Pour le ravissement
de Charite, je n'y pense plus, c'est
assez que j'en aye eu le dessein. Il ne
faut plus songer qu'à ma feinte
mort, et je m'en vay bien te dire
un rare secret ; possible qu'à tout
jamais l'on croira fermement que
j'auray esté mort, et que je seray
ressuscité, tellement que Philiris
ne parlera point de ma fiction dedans
son livre, où s'il en parle, ce
sera comme d'une opinion que
quelques personnes auront euë,
mais laquelle il condamnera neantmoins
comme erronee, asseurant
que ma mort aura esté tres-veritable.
Lors que Lysis disoit cela il ne
songeoit pas que Polidor estoit
assez pres de luy qui escoutoit
tout son discours mot à mot. Ce
berger ayant apris le dessein de
Lysis se retira sans faire semblant
de l'avoir ouy, et se delibera d'en
avertir tous ses compagnons
pour bien joüer chacun leur personnage,
quand il en seroit temps.
Pour ce qui estoit de Carmelin,
il mettoit dans l'indifference l'entreprise
de son maistre, car tousjours
luy estoit elle plus avantageuse
que s'il l'eust perdu entierement,
comme possible il eust faict
si Adrian l'eust remené à Paris. Il
luy promit donc de l'assister de
tout son pouvoir, et ils s'en allerent
apres ensemble vers Hircan.
Adrian et Pernelle y vinrent en
mesme temps pour sçavoir si l'on
ne leur permetroit pas de s'en aller
le lendemain avec leur cousin.
Hircan leur dit qu'il ne vouloit
pas qu'ils l'emmenassent qu'à
trois jours de là, et qu'il desiroit
jouyr de son entretien tout
son saoul. Pernelle dit qu'ils ne
pouvoient pas avoir la patience
de tant attendre ; qu'il y avoit
assez long temps qu'ils estoient
hors de la maison ; et qu'ils
n'avoient laissé en leur boutique
qu'un garçon de la fidelité
duquel ils n'estoient guere bien
asseurez. Hircan ne tint conte de
toutes ces remonstrances, et au
mesme temps que Pernelle les faisoit,
Fontenay qui avoit trouvé une
nouvelle invention pour se donner
carriere, s'assit sur une chaire où
il profera ces mots d'une voix languissante.
Quoy, mon beau soleil,
ce dit-il, voulez vous si tost
vous retirer ? Desirez vous esclairer
un autre hemisphere d'où
vous ne reviendrez jamais ? Helas !
Il faut esclairer tout le monde
à son tour. Pourquoy me voulez
vous quiter belle Pernelle, ornement
de cet âge ; vie de mon
ame, voulez vous retourner à Paris
pour y estre la perle de vostre
cartier ? Demeurez plutost dans
ces champs où vous recevrez des
honneurs bien plus estimables. Je
composeray pour vous des vers
qui vous rendront illustre par tout
le monde, et l'on parlera de vous
d'avantage que de la Laure De Petrarque.
Si la belle Cytheree se fait
quelquefois traisner par des cygnes
je veux que vous ressembliez
à cette deesse, et je seray le cygne
au chant melodieux qui tirera vostre
char remply de gloire. A quoy songez vous, mon cousin, dit
Hircan, ne vous souvenez vous
plus que vous estes marié ? Avez
vous perdu la memoire de la belle
Theodore vostre femme ? C'est
elle que vous devez aymer eternellement ;
il ne faut pas estre inconstant come vous estes. Quand
je l'ay espousee je ne connoissois
pas Madame Pernelle, repartit
Fontenay, si je l'eusse connuë je
n'eusse rien aymé qu'elle. C'est elle
qui est destinee pour moy ? Qu'Adrian
me la cede, je l'en prie avec
instance, et qu'il s'en aille apres
prendre Theodore ; je la luy donne
en eschange. Je luy osteray ainsi
tout sujet de plainte. Quoy me
veut on prendre icy pour duppe ?
S'escria Adrian, suis-je icy parmy
des adulteres ? Quelle vilennie de
me proposer les plus salles choses
du monde ! Je veux ravoir ma
femme et mon cousin tout ensemble.
Si l'on ne me permet de
les emmener, j'iray querir la justice,
et viendray icy avecque main
forte. Vous ne considerez pas en
quel lieu vous estes quand vous
parlez ainsi, dit Meliante, les sergens
n'oseroient aprocher d'icy
d'une lieuë à la ronde. Il y à ceans
des charmes pour les reduire tous
en poudre. Il y en vint une fois un
qui vouloit prendre au collet un
valet d'Hircan ; la main luy tomba
aussi tost, et quelques records
voulans faire les mauvais, furent
chacun atachez au bout d'un pieu
où apres avoir esté frottez d'huyle
et de souffre, ils bruslerent long-temps
pour esclairer la nuict aux
voyageurs.
Tandis que Meliante disoit cecy
Lysis demandoit à Hircan si
luy et Carmelin estoient encore
invulnerables, et si pource qui
estoit de luy il n'avoit point quité
cette qualité en quitant sa casaque
heroïque. Hircan luy asseura
que non, de sorte qu'il protesta
de se deffendre courageusement
s'il y avoit des sergens si temeraires
que de le vouloir saisir au
corps pour le ramener à Paris. Il
luy vint là dessus une pensee qu'il
n'avoit point encore euë. Il voulut
sçavoir pourquoy c'estoit
qu'encore qu'Hircan luy asseurast
qu'il estoit invulnerable il ne
laissoit pas tous les jours d'estre
touché des traicts de l'amour.
Hircan luy dit que de verité l'amour
luy avoit fait une playe,
mais que c'estoit auparavant qu'il
eust usé de ses charmes envers luy,
et qu'outre cela il ne luy avoit
promis que de fortifier son corps
contre les armes de Mars, et non
pas contre les flesches de Cupidon,
qui sont si menuës, qu'elles
sont invisibles, et qu'elles se glissent
insensiblement par les yeux
jusques dans le coeur. Lysis se contenta
de cecy, et s'estant retiré vers
Carmelin, il luy dit qu'il estoit
fort aise d'avoir apris qu'il estoit
aussi invulnerable que quand ils
avoient esté au chasteau d'Anaximandre,
et qu'il trouvoit là quelque
chose de fort propice pour
son dessein, c'estoit que quand il
auroit avallé le poison qu'il desiroit
boire, l'on diroit qu'ayant
sçeu qu'il ne pouvoit estre blessé
par aucun endroict du corps, et
que les espees ny les poignards ne
luy pouvoient nuire, il n'avoit pû se faire mourir que par un
breuvage.
Carmelin aprouvoit cecy, et
cependant Hircan voyant qu'Adrian
estoit en une extreme colere,
s'avisa de luy tenir ce discours
pour l'apaiser. Il faut que vous
consideriez, mon cher amy, luy
dit-il, que vous estes avec des bergers
dont la principale profession
est de faire l'amour. Tous leurs livres
ne parlent d'autre chose. Ils
ne sçavent que cela c'est, pourquoy
ne vous scandalisez point
de leurs propos trop libres. Ce
sont des gens passionnez qui sont
contents de rechercher dix ans une
femme, pourveu qu'au bout de là
elle leur donne seulement pour
recompense quelque vieil ruban
qui aura servy à cordonner ses
cheveux. Ils ne sont pas impudens
comme vous pensez : leurs loix
le deffendent bien. Ils ne parlent
à leur maistresse qu'en tremblant,
et s'ils vouloient luy toucher le
sein, la crainte leur osteroit tellement
la force, que leur main se
lairroit tomber comme morte à
moitié chemin. J'ay une femme
aussi bien que vous, mais quand
cinquante bergers tels que Fontenay
l'aymeroient, je n'en aurois
pas martel en teste, pource que je
sçay qu'il est des plus timides, et
qu'outre cela il a le bruit d'estre
impuissant. Il se faut rire en soy
mesme de la passion d'un tel homme,
et faire semblant devant luy
que l'on est fort en colere afin qu'il ne vous tienne pas pour un
sot. Si c'est de cette sorte là que
vous desirez vous comporter je
croy que vous y reussirez et vous
serez apres des farces des affections
de vostre amoureux.
Ces raisons ne contentoient
point Adrian ; aussi Hircan n'avoit-il
pas beaucoup de dessein de
lui plaire. Ce qu'il luy avoit dit n'estoit
que pour se gausser de luy en
toutes façons. Adrian avoit donc
beaucoup d'ennuy, et bien que sa
femme eust plus de trente ans et
qu'elle fust noire et maigre il ne
laissoit pas de la trouver belle et
d'en estre jaloux. L'on prenoit beaucoup
de plaisir à voir comme il tournoit
tousjours les yeux vers Fontenay
et prenoit garde s'il ne consideroit
point Pernelle. Cet amant
feint ayant jetté trois ou quatre
grands soupirs se laissa tomber
tout de son long sur des chaires,
comme s'il se fust esvanouy, de
sorte que ses compagnons faisant
bien les empeschez, luy allerent
frapper dans les mains et luy jetterent
de l'eau sur le visage.
Apres que l'on l'eust faict revenir
de sa pasmoison il regarda
long temps tous ceux qui estoient
là, et leur dit, helas ! Mes amis, que
ne me laissez vous plus long temps
en ce doux extase ? Mon ame
joüyssoit en idee de tous les plaisirs
du monde, et maintenant elle
reconnoit qu'il n'y a rien que son
tourment qui soit veritable. Je
brusle sans espoir pour une ingrate
qui ne m'a pas favorisé d'un
seul regard depuis que je luy ay
declaré mon amour.
Hircan dit alors que s'il estoit
si malade l'on le fist coucher, et
tous ses compagnons le menerent
dans sa chambre en faisant mille
postures extravagantes. Ainsi depuis que ces gentils hommes
estoient avec Lysis, ils s'estoient
si fort accoustumez à se mocquer
de luy, qu'ils se mocquoient aussi
les uns des autres, et ne vouloient
pas espargner Adrian ny sa
femme, croyant qu'ils n'eussent
pas l'esprit mieux faict que leur
cousin, et que toute la lignee tinst
de la follie.
Il n'y eut que Lysis qui demeura
avec Hircan qui commença de
luy remettre en memoire toutes
leurs delices passees, à cause qu'Adrian
estoit là aussi, et qu'il luy
vouloit donner opinion que la
vie des bergers estoit tres-heureuse.
Cependant Carmelin prit son
temps pour aller voir Amarille
qui estoit seule dans sa chambre,
et comme elle luy eut demandé ce
que les autres bergers avoient fait
depuis qu'ils estoient de retour, il
respondit qu'il n'en sçavoit que
dire, et qu'ils ne sçavoient pas eux
mesmes ce qu'ils faisoient, tant ils
estoient amoureux. Et pour Carmelin,
dit elle, est il possible qu'il
n'ayt point d'amour ? Ma foy,
madame, luy respondit il, pourceque
 j'ay tousjours connu que
vous estes ma bonne amie, je vous
diray librement ce que mon coeur
pense. Il faut qu'à tout le moins
une fois en sa vie un homme sente
sa nature. Je puis bien estre touché
d'amour, mais non pas pour
Parthenice. Si j'estois une pierre
comme celle que mon maistre me
veut faire aymer, il seroit à propos
de me vouloir joindre à elle : mais
toutesfois encore ne l'aymerois-je
pas, et voyez comme je raisonne ;
je veux dire que je n'aurois pas
alors de sentimens amoureux, et
que je n'en serois pas capable. Que
chacun se tienne pres de son semblable,
les cailloux avec les cailloux,
les herbes avec les herbes, les plantes
avec les plantes, et que la vigne
monte ou grimpe sur l'ormeau si
elle veut. J'ay ouy dire assez de fois
que tout cela se faisoit par une affection
dont la nature vouloit lier
ensemble toutes les choses du
monde : mais cela est tousjours
pour moy, quoy que mon maistre
die ; je pecherois contre nature, si
j'aymois une chose qui n'est point
de mon espece. Lysis à beau me representer
que le lierre va bien
ramper sur les murailles pour monstrer
qu'il ayme les pierres, et que
j'en devrois faire ainsi, ayant quelque
affinité avec le lierre depuis
que j'ay representé Bacchus. Il
m'entretenoit de cela à ce matin
quand nous estions seuls, je luy
ay reparty pour toute resolution
que je sentois que j'estois un
homme beuvant et mangeant, et
non pas du lierre qui ne sert à autre
chose qu'à mettre sur des cauteres.
Il m'a dit là dessus que pour
me punir du mespris que je faisois
du lierre, les dieux me metamorphoseroient
en cette plante,
et qu'il voyoit bien que le personnage
que l'on m'avoit donné
en la resjoüyssance des vandanges
en estoit un grand presage, veu
que j'estois desja tout entouré des
branches que je devois un jour
avoir. En fin, ce dit il, c'est la metamorphose
qui m'est la plus proche,
et que l'on doit, ce dit-il,
le plus esperer. Il ne songe plus, ce dit-il, à me faire changer
en fontaine, comme il a faict
autrefois, lors qu'il soustenoit
que cela m'estoit convenable, afin que j'allasse arrouser le pied du rocher
bien aymé. Il sera bien plus à
propos, ce dit il, d'estre une plante
de lierre, pource que je ramperay,
ce dit-il sur le rocher de Parthenice,
et l'embrasseray ce dit-il
avecque mes branches ; vos discours
sont fort coulans, je le
confesse, interompit Amarylle,
mais il faut que je vous avertisse
d'une chose. Si vous ne disiez
pas si souvent, ce dit-il, il me
semble que vous feriez mieux.
Je vous ay ouy user plusieurs
fois de cette façon de parler qui
est vitieuse, car cette repetition
est superfluë, et neantmoins je n'ay
pas osé vous l'aprendre jusqu'à
cette heure que nous sommes
seuls. Vous m'obligez fort
d'avoir soin de l'ornement de mon
langage, reprit Carmelin, car c'est
signe que vous aurez encore soin
de moy en des choses plus importantes :
mais il faut que je responde
que ce n'est pas sans un grand
sujet que je repete si souvent, ce
dit il, car c'est que je vous veux faire
connoistre que ce n'est pas moy
qui dit cela, mais mon maistre
seulement. Si j'osois j'enfermerois
non pas chaque periode, mais
chaque mot de celuy là, afin que
vous ne vous mespreniez point,
et que vous sçachiez que tout ce
que je vous raconte n'est qu'une
allegation. Je serois bien marry si
vous pensiez que ce fust moy qui
dist qu'il est fort à propos que je
sois metamorphosé en lierre.
Amarille se mit alors à rire de
bon courage, et confessa à Carmelin
que l'excuse qu'il venoit de
trouver estoit la plus agreable
du monde, et qu'elle ne croyoit
pas que jamais personne eust eu
l'esprit de s'en imaginer une semblable,
encore que plusieurs usassent
en leurs narrations d'une mesme
repetition que luy, et la rendissent
aussi frequente. Toutefois
elle luy dit que s'il avoit de la peine
à faire connoistre que les discours
de son maistre n'estoient pas les
siens, c'estoit monstrer qu'il ne
l'estimoit guere. Vous me pardonnerez
en cela, dit Carmelin, mais
je vous asseureray librement que
mon maistre dit quelquefois beaucoup
de choses ausquelles il ne faut
pas croire, ce qui prourent du trouble
d'esprit que luy donne l'amour,
et en cela il ne me desdira
point, car il y va de son honneur.
Puisque vous ne le voulez pas
croire, dit Amarylle, quel est donc
vostre dessein ? C'est ce que je n'oserois
declarer de peur d'estre appellé
inconstant, respondit Carmelin,
pour vous, madame, vous
sçavez bien une partie de ce que je
veux dire. Pleust à dieu que j'eusse
veu Lisette devant Parthenice !
Je n'en dy pas d'avantage. Vous
me voulez faire connoistre dit Amarylle,
que si vous estiez devenu
amoureux de Lisette avant que
de l'estre de Parthenice, l'on vous
renvoyroit tousjours à cette premiere,
ce qui seroit ayse à suporter,
d'autant qu'elle est la plus
agreable. J'ay trouvé un bon expedient
en vostre affaire, car Hircan m'ayant raconté toutes vos
avantures, m'a dit qu'estant une
nuict avec Lysis lors qu'il estoit
arbre, il y eut une nymphe apellee
Lucide, qui dit qu'il vous faloit
donner pour maistresse la plus
grande des hamadryades qui fussent
en leur compagnie. Celle dont
elle entendoit parler estoit Lisette,
qui maintenant à repris sa premiere
forme ; il faut donc dire
que deslors vous devinstes amoureux
d'elle, et que tout le mal que
vous en avez dit depuis, n'estoit
que pour monstrer que vous sçaviez
bien vous ressentir de la douleur
que l'on vous avoit faite en
vous fouettant.
Carmelin fut tout ravy d'entendre
ce bon avis qu'il estoit aysé
à Amarylle de luy donner, puisque
c'estoit elle mesme qui avoit
esté la fontaine Lucide. Elle fut
remerciee avec autant de reverences
que de paroles, et Carmelin la
quita pour s'en retourner vers
son maistre auquel il ne manqua
pas de dire joyeusement qu'il luy
avoit jusqu'a lors celé un grand secret
par une certaine timidité,
mais qu'il ne le pouvoit plus cacher.
Lysis luy repartit qu'il seroit
tres-aise de l'entendre, de sorte
que Carmelin luy dit, que c'estoit
qu'il avoit esté touché de l'amour
de Lisette des le temps qu'elle avoit
esté hamadryade, et que son obeyssance
avoit suivy de pres le
commandement que Lucide luy
avoit fait de l'aymer. Que ne me
le disois-tu donc ? Reprit Lysis,
pourquoy devenois-tu amoureux
de Parthenice, commettant
une inconstance et une infidelité
dans laquelle je te confirmois,
pource que je ne sçavois pas que
tu eusses desja perdu ta franchise ?
Je n'avois garde de le sçavoir, puisque
tu m'avois dit que tu l'avois
encore, et que lors que je t'avois
parlé de Synope, de Lucide, de Lisette,
et de sa compagne la nymphe
Abricotiere, tu m'avois dit
que tu l'es prenois toutes pour
des sorcieres, et que tu voulois
fuyr leurs assemblees comme celles
du sabbath. Je vous prie que vous
me pardonniez ces fautes, dit Carmelin,
l'on avoit remply mon esprit
de mauvaises opinions. Je le
croy assez, et je te pardonne, dit
Lysis, il estoit facile à juger que tu
n'avois jamais eu qu'une feinte
passion pour Parthenice, puisque
tu la quitois si tost, et que tu l'abandonnois
des que ce malheur
luy estoit arrivé de perdre sa premiere
forme. L'on dit que qui
cesse d'aymer n'a jamais aymé. Je
me doutois bien que l'aversion
que tu avois pour ce pauvre rocher,
n'estoit pas sans cause. N'y
pensons donc plus, Carmelin, le
destin ordonne que tu aymes Lisette.
Tu es maintenant le plus
heureux de tous les plus heureux
amans du monde ; tu demeures
en mesme lieu que ta maistresse ; tu
peus parler à elle à toute heure, ou
à tout le moins tu la peus voir ; ô
que de plus illustres bergers que
toy souhaiteroient bien d'avoir
une semblable avanture, ne fust ce
que le disgracié et le desfavorisé
berger Lysis, qui doit bien tost
mourir pour n'avoir pû jouyr
d'un tel bon heur. Helas ! Ma langue
n'en publiez pas d'avantage, de peur que quelque estranger ne
sçache ce qui a esté resolu au conseil
de nos pensees.
La joye que Carmelin avoit
alors ne s'accordoit pas bien avec
la tristesse de son maistre, si bien
qu'il se contenta de le remercier
simplement, et en propos communs
du plaisir qu'il luy faisoit
de luy permettre d'aymer Lisette.
En mesme temps Lysis dont les
pensees estoient tousjours fort diverses,
s'avisa de parler ainsi à Hircan
qui venoit devers eux. J'ay descendu
tantost dans ta cuisine où
j'ay veu habiller un cochon de
laict, luy dit il, cela m'a faict souvenir
des antiens sacrifices où l'on
prenoit conseil des entrailles des
bestes. Il faudroit prier mon cousin
de sacrifier pour sçavoir s'il me
doit empescher d'estre berger. Je
voudrois bien aussi que nous fussions
resolus de cela par le vol des
oyseaux, et par tant d'autres presages.
N'en parlez point d'avantage,
dit Hircan, je ne veux pas user
de persuasion envers luy. Vous
serez berger malgré ses fantaisies.
Si est-ce que ce seroit une belle
chose de faire des sacrifices, et
d'y observer toutes les antiennes
ceremonies, reprit Lysis, il faudroit
immoler des victimes pour
la prosperité de vostre mariage,
et pour remercier aussi les divinitez
de m'avoir assisté en beaucoup
de rencontres perilleuses.
Quelques bergeres porteroient des
corbeilles pleines de fleurs, et d'autres
porteroient des vases pleins
de feu et de senteurs aromatiques,
puis les bergers conduiroient des
victimes couronnees ; ainsi nous
nous ferions admirer par ce bel ordre
qui ne s'est point veu depuis
long temps. Les nouveautez sont
quelquesfois blasmees, si l'on ne
prepare les esprits à les recevoir,
repartit Hircan, c'est pourquoy
n'amenons pas si tost icy les coustumes
dont vous me parlez. Il est
vray qu'elles sont anciennes : mais
elles ne laisseroient pas d'estre nouvelles
puisque l'on les a discontinuees.
Hircan se retira apres avoir dit
cecy et Carmelin prit la hardiesse
de demander à son maistre quels
estoient les presages ausquels il se faloit
arester outre le vol des oyseaux.
Il luy dit que c'estoit que lors que
l'on entreprenoit quelque affaire,
il falloit regarder quelles personnes
l'on rencontroit, et quel propos
l'on vous tenoit, où quelque autre
circonstance, afin d'en tirer conjecture
de l'avenir. Carmelin crût
estre assez capable pour cela, et
laissant Lysis parmy ses melancoliques
pensees, pour d'un autre
costé tascher de voir sa maistresse,
il voulut esprouver quelque presage
afin de sçavoir la fin de ses
amours. Il s'en alla en un lieu où il
trouva une servante qui chauffoit
le four, et l'estant venu dire à son
maistre, il luy aprit que cette fille
representoit Lisette qui avoit
mis le feu en sa poictrine, et que
pour le pain qu'elle y mettoit cuire,
cela vouloit monstrer, que cette
belle participeroit à ses ardeurs, et
luy donneroit son coeur à eschauffer.
Ce bon presage devoit exciter
Lysis à en chercher un semblable :
mais il y vouloit faire plus de ceremonie,
et les autres desseins qu'il avoit l'empeschoient de songer
à cettuy-cy.
Carmelin tout ravy d'amour
voulut voir encore s'il rencontreroit
sa maistresse. Il descendit
en une salle basse où il
trouva Amarylle qui parloit à
trois paysans qui estoient venu
luy aporter du bled qu'ils luy devoient
de rente. L'on avoit mis
une serviette sur le bout de la table,
et un morceau de sallé pour
les faire boire. Amarille dit à Carmelin
qu'il se mist de leur escot, de
quoy il ne se voulut pas faire prier
deux fois, tant il avoit peur de se
rendre importun.
Quand ils furent tous quatre
aupres de la table, il y eut un laquais
qui leur versa à boire, et leur
mit à chacun leur verre devant eux.
Carmelin voyant que les autres
ne faisoient que manger, et qu'ils
ne beuvoient point encore, pourcequ'
ils n'estoient pas beaucoup
hardis devant Amarille, luy qui
l'estoit d'avantage prit le verre de
celuy qui estoit proche de luy, et
le vuida jusqu'a la derniere goutte.
Possible s'estoit-il mespris à
cette fois cy, car ce verre estoit
aussi proche de luy que le sien,
mais un peu apres il prit encore le
verre d'un autre dont il fit de mesme,
si bien que pour ce coup il
n'y avoit plus d'excuse. Il faut
croire que voyant que l'affaire
luy reussissoit si bien sans que l'on
luy dist mot, il vouloit esprouver
s'il feroit bien ce tour pour la troisiesme
fois. Il prit donc aussi le
verre du dernier, et le rendit si net
et si vuide, qu'il n'y restoit pas
pour faire rubis sur l'ongle.
Amarille qui cependant s'amusoit
à regarder par la fenestre revint,
et voyant que les paysans
avoient chacun leur verre vuide,
et qu'il n'y avoit que Carmelin
qui eust le sien tout plein, elle crut
qu'il n'y avoit aussi que luy qui
n'eust point beu. Que ne beuvez
vous donc ? Carmelin, luy dit-elle,
vous faites là le honteux. Les
paysans commencerent alors à
murmurer ensemble, et Carmelin
se mit à rire. Que veulent dire
ces bonnes gens ? Poursuivit Amarille,
le laquais qui avoit veu
joüer le bon traict de Carmelin,
l'alla declarer à sa maistresse. Elle
trouva cela le plus plaisant du
monde, et neantmoins elle demanda
à ce pretendu honteux,
pourquoy il avoit bû le vin des
autres. Il respondit qu'il croyoit
qu'ils n'en voulussent point, et
que pour luy qui en avoit beaucoup
affaire, il l'avoit pris sans en
parler pour ne point donner la
peine à personne de luy verser tant
de fois à boire. Estant assez satisfait,
il quita la table alors, et l'on
donna d'autre vin aux paysans à
fin de ne les point mécontenter.
Si Amarille trouvoit l'yvrognerie
de Cramelin agreable, le laquais
qui l'avoit veuë n'en faisoit
pas de mesme. Il ne l'avoit soufferte
que pour voir sa hardiesse
et il ne fit que raconter cette
action à ses camarades pour les
mettre tous en colere contre luy.
Aussi de vray estoient ils picquez
d'ailleurs ; et la jalousie les possedoit,
lors qu'ils voyoient que Carmelin
qui n'estoit que valet comme
eux, parloit franchement à leur maistre de mesme que s'il eust esté
son compagnon. Ils ne pouvoient
souffrir pareillement de le voir
tous les jours à table avec des gentils
hommes qualifiez, et leur plus
grand regret estoit qu'ils estoient
contraints de servir un homme
qui n'estoit pas plus qu'eux et de
luy porter à boire comme aux
autres. Ils se liguerent donc tous
contre luy pour ce sujet, ce qui
nous doit empescher de nous
estonner si nous voyons tousjours
l'envie habiter dans la cour
des roys, puisqu'elle se trouvoit
bien aussi dans la cour, mais plustost
dans le pallier d'un gentilhomme
champestre.
Comme l'on fut donc au soupé
les valets ne tenoient plus conte
de verser à boire à Carmelin, au
lieu qu'ils avoient autrefois accoustumé
de luy en donner sans
qu'il en demandast. Il secoüoit la
teste en regardant un laquais pour
luy monstrer qu'il avoit besoin
de quelque chose, mais le laquais
le regardant fixement secoüoit la
teste tout de mesme. Si Carmelin
faisoit signe de la main l'autre faisoit
signe de la main aussi, et tous
les autres laquais faisoient ainsi
quand il s'adressoit à eux : car ils
le vouloient punir d'avoir trop
beu à gousté ! Lors que l'on fut
au dessert il eut une alteration si
grande, qu'il eust crié tout haut
que l'on luy donnast à boire, n'eust
esté qu'il ne vouloit pas faire de
bruit. Il sortit donc de table, et
s'en alla s'abreuver luy mesme au
buffet. Hircan y ayant pris garde,
dit qu'il entendoit que l'on
luy presentast à boire comme aux
autres, et que ses valets avoient
tort s'ils s'estimoient autant que
luy, pource qu' il n'estoit ny valet
de chambre ny valet d'estable, mais
qu'il pouvoit se mettre tout au
moins, au rang des gentils-hommes
suivans, estant associé en la
bergerie avecque Lysis.
Cela fascha d'avantage encor
les serviteurs, mais il n'y eut point
pour lors de sedition. Adrian et
Pernelle avoient mangé à la table
d'Hircan, et Fontenay aussi qui se
contentoit de faire le dolent. Apres
une promenade que l'on fit
dans le jardin, l'on permit à Lysis
et à Carmelin de se coucher, et
pour Adrian et sa femme ils purent
faire le mesme aussi librement.
Adrian avoit pris garde
pendant le repas, si Fontenay ne
beuvoit point par affection dans
un mesme verre que Pernelle, ou
s'il ne luy marchoit point sur le
pied pour luy donner une assignation.
Il avoit tousjours esté en de
semblables inquietudes, tant il
avoit de jalousie, et à la promenade
il avoit presque eu envie de la
lier par le demyceint à la ceinture
de cuir qu'il avoit sur son pourpoint,
afin que personne ne l'emmenast.
L'ayant donc fait coucher
dans la chambre que l'on leur
avoit donnee, il regarda dessus et
dessous le lict, entre le matelas et
la paillasse, dans la ruelle et dans la
cheminee, pour voir si quelqu'un
ne s'y seroit point caché. N'y ayant
trouvé personne, il ferma la porte
au verroüil, et mit encore un
buffet derriere : mais il ne sçavoit
pourtant s'il estoit en seurté, pourcequ'
il craignoit que quelqu'un ne fust caché dans un grand coffre
qui estoit pres des fenestres et que
l'on ne vinst forcer sa femme, car il
n'avoit pas seulement du soupçon
de Fontenay, mais de tous les autres
bergers. En fin ayant connu que
le coffre estoit vuide, il s'alla coucher
au costé de Pernelle.
Il ne fut pas si tost au lict que
Fontenay qui se vouloit donner
du plaisir de luy tout à fait, vint à
leur porte chanter un air de cour
d'une voix languissante comme
s'il eust esté prest à mourir d'amour.
Hircan luy tenoit compagnie
avec son luth, et peu de temps
apres les autres bergers et Amarylle
aussi se voulant resjouyr vinrent
avec eux faire un beau coeur
de musique. Ils dirent des chansons
de toutes sortes, et en si grande
quantité qu'Adrian et Pernelle
en avoient la teste rompuë. Quand
ils eurent cessé Fontenay jetta
trois ou quatre souspirs, et puis il
se plaignit de cette sorte. Faut il
donc qu'un autre soit le maistre de
celle dont je ne puis estre seulement
le serviteur ? Faut il qu'un autre
corps joüysse de mon ame ? Ha !
Belle, pourquoy me desdaignez-vous ?
Il y a telle nymphe de Diane
qui m'ayme mieux que sa maistresse.
Il y en a qui courent apres
moy, et qui m'offrent tout ce que
je vous offre : mais je me reserve
pour vous seule. Au moins
si vous ne me voulez rien donner
ne refusez pas mon coeur que je
vous donne. Soyez si favorable
que de l'accepter, et m'en rendez
un tesmoignage par un seul mot
de vostre bouche. Que vos belles
levres dont le mouvement est le
seul repos de l'oreille, prononcent
mignardement ce qu'elles me doivent
dire. Encore que vous ne
perdiez rien en cela, je ne laisseray
pas de gaigner beaucoup.
Le berger Fontenay tint plusieurs
autres discours amoureux,
et quelque fois il recommençoit
de chanter avec les autres. Adrian
juroit cependant qu'il s'en iroit le
lendemain quand il devroit laisser
Lysis, et qu'il demanderoit reparation
d'honneur à la justice pour
les affronts que l'on luy faisoit.
Tant plus il parloit, tant plus l'on
faisoit de bruit, afin qu'il eust encore
plus de fascherie ne pouvant
estre escouté.
Ce divertissement ayant duré
plus d'une heure, la bande de musiciens
le laissa en paix et s'en alla
coucher. Le bon homme avoit les
oreilles si estourdies qu'il croyoit
qu'il deviendroit sourd comme il
l'avoit desja esté. Toutesfois ses
inquietudes n'empescherent pas
qu'il ne prist du repos. Le lendemain
au matin s'estant levé comme
il vouloit voir s'il n'y auroit pas
moyen qu'il s'en allast, Carmelin
sortit de la chambre de son maistre
pour aller dire aux autres bergers
qu'il se trouvoit bien mal.
Fontenay et ses compagnons y
allerent incontinent et Adrian aussi,
non pas sa femme, car il l'avoit
enfermee à la clef dans sa chambre
tandis qu'elle s'habilloit. Hircan y
vint apres, et Lysis voyant tout
ce monde se mit en son seant sur
son lict, et commença ce discours.
En fin les dieux ont eu pitié de
moy, et m'ont voulu delivrer de la tyrannie d'Adrian. Voila qu'ils
m'envoyent une maladie dont je
ne releveray jamais. Celuy qui
ayant esté arbre devoit encore
avoir la chair bien dure, celuy qui
avoit esté rendu invulnerable, celuy
qui avoit dompté tant de
monstres, et celuy en fin qui croyoit
estre reservé pour rendre à la
terre sa premiere felicité, voila
qu'il va estre abatu par le premier
accez de fievre qui le tiendra. Ne
craignez point cela, dit Hircan,
prenez bon courage, quel mal
sentez vous ? Voulez vous que l'on
vous aporte à desjeune ? J'ay un
mal de teste extreme, respondit
Lysis, mais il me semble que si j'avois
beu un peu de vin, je suporterois
ce mal avec plus de patience
et d'allegresse.
L'on consulta la dessus s'il luy
faloit donner du vin, car Adrian
disoit que s'il avoit la fievre, cela
ne feroit que la redoubler, mais
Hircan luy ayant tasté le poux, dit
qu'il ne l'avoit pas encore, et qu'il
faloit luy accorder ce qu'il desiroit.
Carmelin avoit du vin tout
prest dans une petite bouteille ; il
luy en versa dans un verre qu'il
luy aporta. Lysis le but si viste
qu'il ne le savoura point, et apres
il fit autant de grimasses que s'il
eust pris une medecine, puis il continua
ainsi de parler.
Mes chers amys, ne vous estonnez
point si ce vin m'a fait de la
peine à avaller, encore que je l'aye
faict passer par mon palais le plus
viste qu'il m'a esté possible : c'est
qu'il a le goust si mauvais, que si
tous les breuvages du monde en
avoient un semblable, vous vous
laisseriez plustost mourir de soif
que d'en boire. Ce n'est pas que le
terroir de la Brie ne soit fort propre
aux vignes, car ce vin cy qui
est de ce pays est fort bon en son
naturel, mais c'est que je l'ay falsifié
moy mesme tout exprez, et
qu'ayant dessein de mourir, j'y ay
meslé dés hier au soir un certain
poison qu'il y avoit long-temps
que je gardois pour m'en servir
si l'occasion s'en presentoit. Que si
vous desirez sçavoir à ceste heure
particulierement pourquoy j'ay tant
de desir de quitter la vie, c'est non
seulement pour ne m'en point aller
à Paris avec Adrian, mais pour
obeyr au commandement de ma
maistresse. Il y a quelque temps
que luy ayant demandé quelles
loix je suivrois sous son empire,
elle me respondit rudement, je
vous commande que vous ne
m'obeyssiez plus. J'avois beaucoup
de peine à entendre ce commandement,
et j'en proposay la
dificulté à Carmelin et à Clarimond.
Tout ce que je pus tirer de leur
responce fut qu'il ne faloit pas
obeyr à Charite en ce commandement
cy qui me deffendoit de luy
obeyr, et qui portoit sa contradiction
avec soy, mais qu'il ne faloit
suivre que les autres commandemens
precedens, tenant cettuy cy
pour nul. Cette subtile explication
avoit quelque apparence de verité,
et je m'en suis contenté quelque
temps en attendant une meilleure :
mais ne pouvant aborder Charite
pour en tirer une de sa bouche, j'ay
eu depuis un jour ou deux une
certaine inspiration de qui j'ay
voulu recevoir toute la satisfaction que je desirois. Il me semble
qu'elle est encore à mon oreille
qui me remonstre que tous ceux
qui se sont meslez d'expliquer le
commandement de Charite n'y
ont rien entendu, et qu'il ny a
point de doute que de m'avoir
commandé que je ne luy
obeysse plus, c'est à dire qu'il
faut que je meure le plus promptement
que je pourray pour n'estre
plus l'esclave de ses loix. Que
celuy qui est indigne de la servir
meure donc maintenant, et dans
sa mort l'on trouvera le contenu
de ce commandement inviolable.
Je vous commande, ce m'a dit
Charite ; ce mot m'avertit qu'il
luy faut obeyr, et qu'il faut que je
meure suivant sa volonté ; cela
se fera en moins de rien, et pour
le reste de son propos qui veut
que je ne luy obeysse plus, cela s'executera
apres quand mon corps
sera separé de mon ame. Ce n'est
pas qu'il se puisse faire autrement
que je n'ayme tousjours Charite
dans l'autre monde, mais pourceque
 je ne seray plus qu'une ombre
vaine qui se trouvera incapable
de la servir, l'on ne fera pas mal
de croire que je ne luy obeyray
plus.
Lysis ayant tenu ce discours
commença de roüiller les yeux en
la teste et de contrefaire des tremblemens :
de sorte qu'Adrian fut
extremement effrayé, et demanda
à Carmelin s'il estoit vray que
son maistre eust mis du poison
dans le vin qu'il venoit de boire.
Il me semble bien, dit Carmelin,
qu'ayant aporté icy cette bouteille
hier au soir pour la necessité
que nous en pourrions avoir, Lysis
mit je ne sçay quoy dedans :
mais, helas ! ô moy miserable, je
ne fus pas assez curieux pour luy
demander ce que c'estoit, et cependant
l'on dira que je suis cause
en partie de sa mort par ma negligence.
D'ailleurs le coeur me
creve quand je me represente qu'il
à falu qu'il ayt pris de ma main le
breuvage mortel, ha ciel ! Pourquoy
le permettiez vous.
Ainsi Carmelin faisoit semblant
d'estre fort affligé suivant les preceptes
que luy avoit donné son
maistre, et Adrian estonné au possible,
se tourna vers Hircan pour
le suplier d'aporter du remede au
mal de son pauvre cousin, et d'envoyer
querir un apothiquaire
qui luy donnast quelque chose
pour lui faire vomir ce qu'il avoit
pris.
Hircan et tous les bergers qui
avoient esté avertis par Polidor
de la feinte que Lysis desiroit faire,
contrefirent alors les empeschez,
et il y en eut quelqu'un
qui respondit à Adrian, qu'il ne
sçavoit s'il y auroit moyen de donner
un antidote à son cousin,
quand mesme l'apothicaire en
auroit aporté, pour ce qu'estant resolu
de mourir, il ne le voudroit
jamais prendre. Toutesfois Hircan
fit semblant d'envoyer un laquais
à la ville pour cet effect.
Cependant Lysis ayant beaucoup
tremblé prononça ces paroles
d'une voix mourante, une certaine
froideur commence d'occuper
mes parties nobles ; c'est fait
de moy, mes amys, adieu bergers, choisissez entre vous un autre berger
illustre pour vous donner des
loix. Prenez Philiris si mon conseil
vous est en quelque consideration.
Je croy que les parisiens qui
doivent venir icy seront fort
estonnez de ne me point trouver :
mais quoy, il n'y à remede ; il faut
obeyr un moment à ma maistresse
pour ne luy plus obeyr apres. Je
veux executer son commandement
sans commandement. Pour
vous, mon cousin, vous estes en
partie cause que j'ay recours à la
mort, car voyant que vous me
voulez mener à Paris, je tascherois
tousjours de mourir, quand
Charite ne m'y inciteroit point,
d'autant que je suis bien aise de finir
icy mes jours, afin que mes
compagnons y facent ma sepulture,
et que malgré vous je demeure
en cette heureuse terre.
En suite de ce discours Lysis
s'avalla tout à fait dans son lict
comme s'il fust tombé de foiblesse,
et apres avoir jetté quelques
souspirs, il tourna la teste vers la
ruelle, et ne parla plus. Il s'empescha
si bien depuis de se remuer et
de respirer hautement, que les
bergers dirent tous d'un accord,
il est mort sans doute, le plus cher
amy que nous eussions au monde !
Carmelin se jettant sur son
lict crioit le plus haut qu'il pouvoit.
Helas ! Mon pauvre maistre,
pourquoy vous estes vous laissé
mourir en la fleur de vostre âge ?
Vous eussiez encore pû savoürer
long-temps tous les plaisirs de la
vie. Ha ! Puisqu'il est mort celuy
qui nous servoit de consolation
en tous nos maux, s'escria Fontenay,
il faut que je meure aussi. Il
m'en à monstré le chemin : je ne
suis pas moins miserable que luy
en mes amours. J'ayme une cruelle
que je ne puis adoucir par le recit
de mes tourmens. Donne moy
du poison aussi bien qu'à ton maistre,
Carmelin, j'en veux boire
maintenant, et me coucher pres
de luy pour mourir en sa compagnie.
Suis-je donc un bourreau ?
Dit Carmelin, suis-je un donneur
de poison ? Si j'eusse sçeu que le
vin que je presentois à mon maistre
estoit empoisonné, pense t'on
que j'eusse souffert qu'il en eust
pris ? Allez chercher du poison ailleurs ?
Il n'y en a plus dans nostre
bouteille. Pleust à dieu qu'il n'y
en eust jamais eu ! Si l'on ne me
donne du poison, s'escria Fontenay,
je prendray un cousteau, et
me le foureray dans la gorge, et
si l'on m'oste encore le fer, je ne
manqueray pas d'autres moyens
de finir ma vie. Je me jetteray
par la fenestre, je me pendray, ou
j'avalleray des charbons ardens, et
tiendray la bouche close afin de
me suffoquer. Que l'on m'oste ce
desesperé, dit Hircan, vous Polidor,
et Meliante, menez le dans
quelque chambre où l'on le lie
comme un insensé. Ha dieu, que
l'amour nous faict bien voir icy
aujourd'huy des effects de son
estrange pouvoir.
Hircan ayant dit cecy l'on tira
Fontenay hors de là, et Adrian
ayant tasté luy mesme son cousin
eut si peu d'esprit qu'il crut
qu'il estoit mort. Il alla vistement
trouver sa femme à laquelle il dit
ces mauvaises nouvelles. Ils s'affligerent grandement ensemble, considerant
que l'on diroit par tout
qu'ils auroient esté cause de la
mort de ce pauvre garçon, ne l'ayant
pas bien gouverné, et qu'ils
avoient eu tort de le laisser aller
aux champs parmy des gens inconnus,
qui luy avoient si fort brouillé
l'esprit qu'il s'estoit fait mourir
par desespoir. Leur recours fut
d'aller descharger leur colere contre
Carmelin, luy disant qu'il estoit
un meschant, un traistre, et un
homicide, et que c'estoit luy qui
avoit mis du poison dans le vin
de son maistre. Il leur reprocha
qu'ils estoient l'origine de tout le
mal-heur, et que Lysis avoit confessé
à sa mort qu'il desiroit mourir
pour n'aller point avec eux à
Paris. Hircan leur vint dire qu'il
n'y avoit point d'aparence, de se
quereller au lieu où estoit ce pauvre
trespassé, et qu'il faloit porter
du respect aux morts comme aux
choses sainctes. Il fit sortir apres
tout le monde de la chambre, et la
ferma à la clef, ne voulant pas que
personne y entrast de long-temps
et puis il dit à Adrian, parlons un
peu avec raison. Que pensez vous
faire de mener tant de bruit ? Voulez
vous que tout le monde sçache
que Lysis est mort du poison qu'il a
pris ? Si cela se peut sçavoir autre
part que ceans, l'on fera enlever
son corps, et l'on le portera à la justice
qui luy fera son procez comme
à un homme qui s'est tué soy-mesme.
L'on le pendra par les
pieds à une potence ; il sera noté
d'infamie, et ses biens seront confisquez.
Vostre lignee n'y aura pas
de proffit ny d'honneur. Le bien
de Lysis sortira de vos mains, et
les enfans de vostre ville vous monstreront
au doigt en allant à l'escholle
comme le parent d'un pendu.
Il faut donc tenir la verité secrette,
et dire que Lysis à quité
le monde par une mort naturelle.
Ces considerations firent taire
Adrian et sa femme. Ils avoient
quelque part en la succession de
Lysis qui leur fust venuë bien à
propos, car ils avoient desja deux
enfans, l'un en pension et l'autre
en nourrice, et leurs richesses n'estoient
gueres grandes. Pour Carmelin
il n'y avoit pas moyen de luy
faire cesser ses plaintes ; il tenoit
tousjours de telles ou de semblables
paroles. L'on ne songera donc
point à moy qui ay si bien assisté
mon maistre ? Celuy qui a travaillé
demeurera sans recompense, et
ceux qui n'ont rien faict emporteront
tout. Qui est-ce qui a esté
avec Lysis le jour et la nuict ? Qui
est ce qui a jeusné en sa compagnie,
quand il a falu jeusner ? Qui est ce qui
s'est empesché de dormir pour
luy discourir d'amour ? Qui est ce
qui luy nettoyoit ses habits ? Qui
est-ce qui luy contoit de beaux
contes ? Qui est-ce qui luy aprenoit
des sentences prises des plus beaux
lieux communs ? Helas ! C'estoit son
fidelle Carmelin. Neantmoins il
n'heritera aucunement de luy. Luy
estant mort l'on le chasse comme
un coquin. Encore s'il se fust avisé
de faire son testament, j'eusse
veu s'il m'eust aymé où non ; je
me fusse contenté de ce qu'il m'eust
laissé ; faudra-t'il que des heritiers
qu'il n'aymoit point du tout et pour fuyr lesquels il est sorty du
monde, jouyssent entierement de
ses possessions. C'est proprement
donner au meurtrier le bien de celuy
qu'il a tué. Voila ses parens
qui font semblant d'estre fort attristez
de sa mort, mais ils n'ont pas
la cinquantiesme partie de mon
affliction ; aussi un bon autheur
m'a bien apris que si les larmes
sont sur le visage des heritiers le
ris est dans leur coeur, et que si
l'on a inventé de leur faire porter
aux enterremens de grans capuchons
qui leur couvrent tout le
visage, ç'a esté de peur que l'on a
eu qu'ils ne pûssent pas tousjours
garder une contenance triste, et
qu'à la fin la joye n'éclattast dans
leurs yeux, ce qui seroit une chose
de tres mauvais exemple au peuple.
Carmelin fit ainsi beaucoup
d'autres plaintes qu'il avoit je
croy estudiees, mais Hircan luy remonstra
qu'il feroit en sorte que
ses services ne seroient point mis
en oubly, et qu'encore que son
maistre ne luy eust ordonné ny
gages ny recompense l'on ne lairroit
pas de luy donner quelque
chose qui suffiroit pour le contenter.
Il luy asseura qu'il ne devoit point
se fascher si son maistre n'avoit
point fait de testament, pourceque
 ce n'eust esté tousjours qu'une
semence de proces, et que les heritiers
de Lysis ne luy eussent pas
voulu bailler tout ce qui eust esté
escrit. Pour vous donner un exemple
de ces difficultez, poursuivoit
il, un riche homme faisant son testament
avant que de mourir, laissa
son bien à la communauté des
habitans de sa ville à la charge d'en
disposer, et d'en donner à son vray
heritier ce qu'ils voudroient. L'heritier
ayant fait venir les habitans
en justice, le juge leur dit, he bien
si vous voulez accomplir la volonté
du testateur, il faut donc que
vous donniez à ce fils ce que vous
voudrez ; quel partage voulez faire ?
Nous luy laissons la dixiesme
partie, et nous voulons le reste,
respondirent les habitans. Prenez
donc cette dixiesme partie
pour vous, dit le juge, et laissez le
reste à l'heritier, car il faut que
vous luy donniez ce que vous
voulez. Par cette subtilité le legitime
successeur fut remis dans son
bien : mais tous les juges n'ont
pas l'entendement si bon que cettuy
là, tellement qu'il fait fort
dangereux plaider, tant pour les
heritiers que pour les legataires.
Quelque chose que Lysis vous
eust laissee Seigneur Carmelin, Adrian
vous en eust ravy une moitié
et la justice l'autre. Quelle voye
suivray-je donc ? Dit Carmelin, ne
valoit-il pas mieux estre au hazard
d'avoir quelque chose, que
d'estre asseuré de n'avoir rien ? A
quoy m'attendray-je ? Miserable
que je suis ; la fortune ne me rid
jamais. Vous estonnez vous si la
fortune ne vous rit point ? Repartit
Hircan, avez vous jamais veu
rire une personne qui est sur la
roüe.
Carmelin ne fut pas assez subtil
pour entendre cette raillerie
dés le commencement, mais enfin
il se souvint que l'on met sur
une roüe cette volage deesse. Il
pria Hircan de ne le point affliger doublement en se gaussant de sa
misere, et bien qu'Hircan sçeust
au vray qu'il n'estoit pas si triste
qu'il se faisoit, il luy jura qu'au cas
que les heritiers ne luy voulussent
rien donner, il le contenteroit de
ses deniers propres.
Au mesme temps il arriva un
laquais d'Anselme, qui vint dire
que son maistre estoit fort en peine
de Lysis, n'ayant point eu de
nouvelles de luy depuis la derniere
fois qu'il l'avoit veu, et qu'il l'avoit
envoyé sçavoir s'il avoit esté
si peu courtois que de s'en retourner
sans luy venir dire adieu, et
s'informer s'il ne vouloit rien mander
à Paris. Mon amy, respondit
Hircan, dites à vostre maistre que
Lysis vient de mourir tout à cette
heure. Le laquais n'eust pas crû
cecy, si Carmelin ne luy en eust asseuré
avec une contenance triste.
Il s'en retourna donc raporter à
son maistre la responce que l'on
luy avoit faite. Anselme ne sçavoit
si l'on luy vouloit donner
une cassade ou si l'on luy disoit la
verité, de sorte qu'à tout hazard
il voulut aller vistement chez Hircan.
Des l'entree de la porte il rencontra
Meliante qui luy aprit toute
la mommerie que l'on avoit representee.
Pour complaire aux braves
bergers qui estoient en ce lieu
Anselme contrefit le desolé à leur
imitation.
Au mesme temps Adrian et
Pernelle demanderent à Hircan
ce qu'il entendoit que l'on fist du
corps de leur cousin, et qu'ils le
vouloient faire ensevelir et enterrer.
Ce ne sera pas d'aujourd'huy
que l'on le mettra au tombeau,
dit Hircan, ses compagnons bergers
ne le permettront pas : leurs
coustumes portent qu'il faut garder
pour le moins deux jours les
corps des trespassez, et les laver
apres pour voir s'ils sont morts
tout à fait, car il y en a assez qui
estant seulement tombez en lethargie,
ont esté reputez morts et
enterrez comme tels, puis estans
sortis de leur assoupissement ils
sont morts enragez. Outre cela il
faut que vous sçachiez que l'on
n'enterre point les corps des bergers
illustres et des heros comme
estoit vostre cousin, c'est ce
qui ne se vid jamais. Lisez tous les
bons autheurs, et vous sçaurez si
cela se pratique. Nous croyons
que c'est une chose vile que d'estre
abandonné à la terre. L'on ne sçauroit
faire pis à ceux qui sont morts
par supplice, y à t'il rien plus vilain
que de pourrir et d'estre mangé
des vers ? N'est-ce pas une chose abjecte
que de se donner au plus bas
et au plus grossier de tous les elemens ?
Il vaut bien mieux se donner
au plus pur ; c'est une chose plus
noble et plus desirable. Nous autres
personnes de marque nous
voulons que nos corps soient bruslez
apres nostre mort. Il semble
que le feu aspirant à la plus haute
sphere vueille y porter aussi nos
reliques, et que nos corps aillent
aussi bien avec les dieux que nos
ames. Le corps de Lysis sera donc
bruslé sur un bucher au milieu de
ma cour : mais auparavant il faut
faire quelques ceremonies necessaires.
Hercule se brusla bien tout
vif avant que d'aller au ciel ; y a t'il
danger de brusler un homme mort ? Les corps de tous les Cesars l'ont
esté.
Adrian qui n'entendoit ny l'histoire
ny la fable, estoit tout estonné
de la proposition d'Hircan, et
protestoit plus que jamais d'avoir
recours à la justice pour tirer raison
de toutes les injures que l'on
luy avoit faictes. Il disoit que l'on
avoit tort de ne vouloir pas que
son cousin fust enterré à la maniere
accoustumee, puis qu'il
ne paroissoit point qu'il fust
mort heretique, et que tout au
contraire de l'opinion d'Hircan,
il soustenoit que c'estoit une ignominie
d'estre bruslé, mesme
plus grande que d'estre jetté à la
voirie, veu que la justice ne condamne
au feu que les plus meschans
comme les sorciers ou les
criminels de leze majesté. Philiris
voulut alors soustenir ce qu'Hircan
avoit dit, et il alloit se servir
de quelques raisons puisees dans
la plus fine sagesse du docteur
Charron, mais Hircan luy fit connoistre
qu'il ne faloit pas sortir
des termes de la poësie, et qu'ils
ne se devoient pas mettre parmy
des choses trop serieuses. Adrian
ne pouvant plus alors celer ses ennuys,
se tourna vers Anselme et le
querella de cette sorte. Si je suis en
peine pour deffunct mon cousin,
je vous declare désàpresent comme
alors, et je vous declareray
alors comme dés a present, que je
doy avoir mon recours contre
vous. Vous m'avez osté ce pauvre
garçon d'entre les mains, et
me promettant que vous le traitteriez
bien, vous l'avez amené icy
parmy des gens qui luy ont fait
perdre l'esprit tout à fait. C'est
bien tout au contraire, respondit
Anselme, car s'ils font les insensez,
comme vous voyez quelquefois,
vostre cousin en a esté la
cause. Ils estoient fort sages quand
il est venu icy, mais il les à pervertis,
et leur à communiqué toutes
ses mauvaises opinions. Si je
n'eusse bien pris garde à moy, et si
je ne me fusse tousjours esloigné
de luy, il m'alloit aussi faire prendre
le grand chemin de la follie.
J'ay de bons tesmoins qui vous
prouveront qu'il m'a cent fois
voulu persuader de me faire berger.
Ce sont icy des impostures,
dit Adrian, vous estes
tous assez grands pour vous sçavoir
gouverner. Il n'est pas à
croire qu'un jeune homme seul
en ayt corrompu tant d'autres.
Mon cousin ne pouvoit estre plus
mal en aucun lieu du monde. Ce
sont icy des ruffiens et des atheistes
que ne craignent ny dieu ny
diable. Depuis que je suis ceans,
ils n'ont pas dit un seul mot de
nostre religion. Comment est-ce
que l'on souffre dans la France
ces apostats, qui sont pires que
les Nerons et les Julians ?
Adrian fit plusieurs belles exclamations
en suite de celle cy ;
mais Meliante luy dit que s'il en
venoit aux injures, ce ne seroit pas
son pluscourt chemin, et qu'il
avoit desja assez esprouvé combien
la puissance d'Hircan estoit
grande. Vous estes un ignorant,
luy dit aussi fort rudement Hircan,
vous ne sçavez ce que c'est
que de la grandeur heroyque.
Aprenez que les heros comme
nous ont des privileges que n'ont pas les autres hommes. Ils vivent
tout d'une autre sorte, ils s'habillent,
ils parlent autrement, et
ils meurent autrement. Adrian
avoit envie de demander s'ils n'avoient
point aussi un paradis à
part, mais il se retint de peur de
fascher d'avantage le maistre de la
maison. Songez un peu si vous
voulez voir les ceremonies que
nous ferons au trespassé, poursuivit
Hircan, nous ne nous cacherons
pas pour vous ; que si vous
ne desirez pas y paroistre, allez
vous cacher où bon vous semblera,
aussi bien estes vous trop
prophane pour assister à des funerailles
si sacrees.
Ce discours fit retirer Adrian
et sa femme dedans leur chambre,
et cependant Hircan ouvrit celle
de Lysis où toute sa bande entra,
et Fontenay mesme qui ne faisant
plus le desesperé se contentoit de
faire le triste. Carmelin alla jetter
le drap par dessus la teste de Lysis
qui ne se remuoit non plus qu'auparavant,
et le jardinier ayant
aporté des fleurs et dés herbes
odoriferantes qui se pouvoient
trouver en la saison, tous les bergers
en jetterent dessus le corps du
trespassé.
Amarylle vint alors laquelle
chanta un air qui estoit faict tout
exprez sur la mort du berger.
Sa voix estoit si douce et si languissante
qu'Adrian crût au commencement
qu'elle chantast quelque
bonne priere : mais lors qu'il
entendit le sens de ce qu'elle chantoit,
et que les autres bergers luy
eurent respondu, il se fascha outre
mesure, pource que tout cela
ne parloit que de passion amoureuse.
Voyez, mamie, disoit-il à
Pernelle, avec quelles gens nous
sommes tombez, au lieu de prier
Dieu pour l'ame de ce pauvre
trespassé, ou d'envoyer querir des
prestres qui s'en acquitent, ils vont
jusques dans sa chambre luy chanter
des airs en françois. Cependant
je ne doute point que nostre
cousin n'ayt besoin d'estre assisté
par priere, car il est mort sans confession.
La musique ayant long temps
continué il ne cessoit de se plaindre,
et au mesme temps Carmelin
estant sorty de la chambre pour
aller querir des branches de cypres
qu'Hircan demandoit encore,
il y eut un valet qui luy vint dire,
voila ta gloire abatue, pauvre
homme, tu ne feras plus tant le
sot, tu as perdu ce maistre qui
estoit cause que tu estois bien venu
par tout. Je te verray gueux à
cette heure cy. Carmelin fut si pacifique
qu'il ne respondit mot à
ces injures, il se mit seulement à
pleurer, pour tesmoigner que sa
tristesse estoit grande, mais en soy
mesme il se consoloit fort, considerant
que ceux qui le gourmandoient
comme s'il n'eust plus esté
apuyé de personne, seroient quelque
jour bien trompez quand ils
verroient que Lysis vivroit encore.
Il prit donc du cypres dans le
jardin, et le porta paisiblement à
Hircan qui en sema des rameaux
par toute la chambre selon la coustume
des antiens qui tenoient cet
arbre pour funeste.
Carmelin songea alors en soy-mesme
qu'il avoit ouy dire à Hircan
qu'il faloit brusler le corps de Lysis et non pas l'enterrer. Cela le
mettoit en d'estranges inquietudes,
car pour accomplir le dessein
de son maistre, il faloit qu'il fust
enterré necessairement, afin qu'Adrian
n'ayant plus rien qui le retinst
en Brie s'en retournast à Paris,
et que pendant la nuict il fist sortir
Lysis du tombeau pour aller passer
quelque temps en un lieu escarté,
et revenir apres reprendre sa
premiere vie. Que si au contraire
l'on le vouloit brusler, le pauvre
homme ne sçavoit s'il ne seroit pas
obligé de declarer qu'il n'estoit
pas mort, de peur que l'on ne
commist ceste grande cruauté de le
brusler tout vif. En fin il jugea
qu'il se devoit donner un peu de
patience pour ne point encourir la
hayne de son maistre, qui se fust
fasché de voir qu'il gardoit si peu
les secrets, tellement qu'il se delibera
de ne declarer la verité que
dans la necessité extreme.
Comme il estoit en ceste pensee
Philiris estant monté à deux genoux
sur une chaire, et apuyant
ses mains sur le dossier commença
de tousser cinq ou six fois comme
un homme qui se prepare à parler
long temps. Tous les bergers s'assirent,
sçachant qu'il vouloit faire
une harangue funebre sur la
mort de Lysis, et chacun gardant
le silence il parla de cette
sorte.
Je ne sçay quel bien nous reste
apres celuy que nous avons perdu,
tristes, et desolez bergers, si ce
n'est que nous repassions en nostre
memoire le contentement que
nous avions de posseder l'incomparable
Lysis, car tousjours sommes
nous tenus de remercier les
dieux de nous l'avoir laissé quelque
temps, plustost que de les injurier
pour nous l'avoir maintenant
osté. Ce sont possible nos
fautes qui en sont cause, et nous
ne meritions pas d'avoir parmy
nous un si rare chef d'oeuvre, auquel
le ciel avoit operé avecque
la nature. Soit que l'on considerast
les traits de son visage et la proportion
de son corps, soit que
l'on se representast la gentillesse
de son humeur et la beauté de
son esprit, l'on n'y trouvoit rien
dont la terre fust digne. Toutefois
cette commune mere des hommes,
ayant eu une fois envie de le
posseder eternellement, avoit obtenu
de Jupiter qu'il seroit mis au
rang des arbres qu'elle nourrit par
leurs racines, mais le sage Hircan
s'y oposa, et destacha cet illustre
berger de sa captivité, qui bien
qu'honorable, ne laissoit pas d'estre
fascheuse. Le ciel ne voulant
plus depuis estre privé de son ouvrage,
a tant fait qu'il l'a retiré d'icy
bas, et l'on jugeoit bien qu'il le
vouloit avoir à toute force, puisque
le destin ordonnoit qu'il exposast
sa vie à toute sorte de perils
pour tirer une dame des prisons
d'un enchanteur, quoy que
sa principale profession ne fust
pas celle d'un guerrier. Neantmoins
ce n'a pas esté par une mort
violente qu'il nous à quitez ; il ne
faloit pas que l'entree des delices
dont il jouyt maintenant luy fust
fascheuse ; une mort naturelle luy
est venu doucement siller les yeux,
et n'a pas rompu ny coupé les liens
qui attachoient son ame avec son corps, mais les à desnoüez proprement
et sans effort.
Ces paroles esmeurent si fort
Lysis qu'il oublia presque qu'il
estoit trespassé ! Il estoit tout prest
à parler pour aprendre aux bergers
qu'ils avoient tort de dire que
sa mort avoit esté naturelle, veu
qu'elle avoit esté violente. Il songeoit
que si l'on ne disoit point qu'il
s'estoit empoisonné, il seroit frustré
de ses espoirs, et n'auroit point
de merite envers Charite. Il ne se
figuroit pas que l'on trouvast de
la honte à dire qu'il s'estoit deffait
soy mesme. L'agitation de son
esprit fit que son corps se remua
un peu, ce que Meliante ayant aperçeu
il interrompit l'orateur pour
l'en avertir, mais l'on luy dit qu'il
avoit eu une illusion, et Philiris
ne laissa pas de continuer ainsi son
discours.
Je vous voulois donc dire, pastorale
assistance, qu'il faloit que
Lysis mourust puisque le ciel le
vouloit avoir : mais pourtant il
n'y à aucune consideration qui
veritablement doive empescher
que nous ne recevions sa mort
avec les afflictions dont les hommes
sont capables. Il ne faut pas
qu'aucun d'entre nous fasse de dix
ans le moindre sousris, et si cela
luy arrive il doit estre condamné
à l'amende, comment n'aurions
nous point de tristesse, veu que l'amour
mesme ne s'en peut exempter,
tout dieu qu'il est, et je croy
qu'il n'ira plus tout nud comme il
avoit accoustumé par cy devant,
pource qu' il faudra qu'il porte le
dueil. Aussi estoit il fort obligé à
ce berger qui travailloit tous les
jours à rendre son empire de plus
grande estenduë, et qui à sa mort
a consigné son ame entre ses mains
pour la conduire au lieu où les fidelles
amans sont recompensez.
Je ne vous dy toutes ces choses
que pour ce que la coustume le
veut ainsi, car je m'imagine que
vous estes assez portez à rendre à
Lysis ce que nous luy devons sans
que je vous y excite par mes paroles.
Toutefois il me sera permis
encore de vous avertir que vous
vous prepariez pour faire demain
au matin ses funerailles. Ce sera là
que j'en diray davantage que maintenant,
et que je feray un recit particulier
de toutes ses vertus et des
plus belles avantures de ses amours,
non pas pour vous qui ne les ignorez
point, mais pour les estrangers
qui pourront arriver icy, et
seront tres aises d'entendre quelle
estoit la vie du berger heros
qui nous desiroit aprendre l'art de
devenir heureux.
Philiris mit ainsi fin à son discours
dont Lysis ne perdit pas un
mot, estant tout resjouy des honneurs
que l'on luy faisoit. Hircan
fit alors sortir les bergers et commanda
seulement à Carmelin de
garder le trespassé. L'on disna un
peu apres, et l'on luy porta ce qu'il
luy faloit, mais encore qu'il n'y
en eust pas trop pour luy, il fut si
charitable, qu'ayant fermé la porte,
il en donna la moitié à manger
à son maistre, qui confessoit
qu'il n'avoit jamais eu si bon appetit
que depuis qu'il estoit mort.
Anselme s'en retourna chez Oronte
pour y conter la plaisante
avanture de Lysis, et mettre chacun
hors de peine touchant l'opinion que l'on avoit de son trespas.
Cependant Adrian et Pernelle
voulurent manger à part sans
se mesler d'oresnavant parmy les
bergers qu'ils tenoient pour excommuniez
et abominables ; leur
resolution estoit de ne s'en point
retourner qu'ils n'eussent fait enterrer
le corps de leur cousin malgré
la resistance d'Hircan, quoy
qu'ils eussent beaucoup affaire à
Paris.
La journee s'estant passee diversement
pour les uns et pour les
autres, l'on ordonna que Carmelin
coucheroit dans la chambre du
mort, quoy qu'il en fist quelque
difficulté, et les autres prirent leur
repos en leurs chambres ordinaires.
Lysis se voyant seul avec son
fidelle Carmelin s'entretint long-temps
avec luy, et voulut sçavoir
tout ce que l'on avoit dit de sa
mort. Ayant sçeu que chacun le
regrettoit il crût que l'affliction
passeroit jusqu'au coeur de Charite ;
et pource qui estoit de la deliberation
que l'on avoit prise de
brusler son corps, elle luy donna
beaucoup d'inquietudes. En fin il
pria Carmelin de poser sur le buscher,
quelque fagot empaquetté
de linge au lieu de luy. Carmelin
luy promit d'y faire tout ce qui
luy seroit possible. Le matin ne
fut pas si tost venu qu'Oronte et
tous ceux de sa maison arriverent
chez Hircan, ayans un extreme desir
de voir quelle issuë auroit la
feinte de Lysis, Montenor, et
Clarimond y vinrent aussi, le
bruict en estant venu jusqu'a
leurs oreilles. Tous les bergers
estoient desja dans la chambre de
Lysis, lors qu'Adrian y vint encore
conter ses douleurs, remonstrant
que l'on avoit tort de n'avoir
pas seulement ensevely ce
pauvre trespassé. Clarimond y arriva
à l'heure, de sorte que l'ayant
reconnu pour celuy à qui il avoit
parlé dans les champs, et le trouvant
homme de meilleur esprit
que les autres, il le pria de faire
quelque chose pour luy. Clarimond
qui avoit l'ame tres-bonne,
s'en alla donc dire tout bas à
Hircan qu'il ne sçavoit quel plaisir
ils prenoient à donner tant de
peine à ce pauvre bourgeois, et
que l'on s'estoit desja assez mocqué
de luy. Vous voyez bien, dit
Hircan, que c'est son cousin Lysis
qui a commençé ; nous n'avons
fait qu'ayder un peu en l'affaire.
Voudriez vous que lors qu'il luy a
pris fantaisie de contrefaire le mort
nous eussions dit deslors qu'il ne
l'estoit pas ? Non pas cela, repartit
Clarimond, la feinte estoit trop
agreable pour ne la point laisser
reussir, mais donnez y maintenant
un terme.
Hircan luy fit seulement alors
un signe de la teste pour monstrer
qu'il aprouvoit ce qu'il venoit de
dire, et voyant que Charite estoit
venuë dans la chambre avec les autres,
il la prit par la main et luy dit
en l'amenant pres du lict du berger.
Voyez belle Charite, quels
ont esté les effects de vostre cruauté.
Vous avez faict à ce berger illustre
un commandement sans commandement
qui a esté cause de sa
mort. Vous estes loüable d'estre
venuë icy pour arrouser son corps
de vos larmes. Nous ne voulons point d'autre eau pour le laver :
mais neantmoins ô cruelle, avant
que d'offusquer les beaux soleils
de vos yeux par les nuages de la
tristesse, soyez si favorable que de
lancer quelques uns de leurs rayons
sur ce corps inanimé. Il se peut faire
que si vous avez eu le pouvoir
de le faire mourir, vous aurez le
pouvoir de le faire vivre.
Lysis oyant ce discours connut
que sa maistresse estoit là, et
ne voulant pas que l'on luy imputast
cette honte à l'avenir de n'avoir
pû faire ressusciter son amant
il s'avisa promptement de retourner
au monde en sa presence. Il
sousleva donc sa teste petit à petit,
et l'ayant découverte d'une main,
il se frotta long-temps les yeux
comme s'il eust eu de la peine à les
ouvrir.
Les bergers s'escrierent alors
miracle, miracle des yeux de Charite,
cette belle a rendu la vie non
seulement à Lysis, mais à tous ses
amis encore, qui vouloient mourir
avec luy. Il la faut remercier, il
la faut adorer et luy dresser des
temples comme à une deesse.
A genoux bergers devant cette
belle ; faictes luy des submissions.
Charite voyant alors que l'on luy
venoit embrasser les genoux et
baiser le bas de la robbe, estoit si
honteuse qu'elle se repentoit d'avoir
suivy sa maistresse, et eust pris
la fuite bien tost si Hircan ne l'eust
tenuë bien ferme.
Lysis la regarda d'un oeil languissant,
et puis il luy dit, belle
Charite, est ce vous qui me tirez
de l'autre monde apres m'y avoir
envoyé ? Quels nouveaux conseils
suivez vous ? Voulez vous que je
demeure icy pour languir continuellement ?
Ne vous imaginez
point cela, dit Hircan, c'est pour
vous rendre vostre bon-heur que
l'on vous a rendu la vie. Ha ! Que
si cela est, dit Lysis, que cette terre
vaut bien mieux pour moy,
que les enfers ny les champs Elysees
dont je revien maintenant, et
où j'ay veu de merveilleuses choses.
Adrian qui estoit demeuré
dans la chambre parmy les autres
pour voir ce que l'on y feroit fut
saisi d'une extreme joye lors qu'il
ouyt parler Lysis. Il alla crier à sa
femme que leur cousin estoit encore
en vie, mais Polidor luy dit
qu'il avoit tort de croire que Lysis
n'eust point esté mort du tout,
et qu'il l'avoit bien veu trespasser,
mais qu'il avoit esté ressuscité,
tant par les charmes de Charite
que par ceux d'Hircan. Adrian qui
ne comprenoit rien à de tels miracles,
ne respondit mot pour ne
point disputer davantage, et retourna
avecque Pernelle dedans
la chambre de Lysis.
Le berger se vouloit lever pour
se jetter aux pieds de Charite, mais
l'on luy dit qu'il devoit garder un
peu le lict, pource que l'on ne
sçauroit mourir sans estre bien
malade et qu'il se pouvoit encore
sentir de cette maladie. Toutesfois,
il se sousleva un peu d'avantage
qu'il n'estoit, et ayant un
oreiller sous sa teste, il commança
ainsi de parler à toute l'assistance.
Il est bien raisonnable que je
vous aprenne de quel lieu je vien, compagnons bien-aymez, et que
je vous rende compte des choses
que j'y ay veuës. Mon ame ne fut
pas si tost hors de mon corps, que
l'amour la vint prendre pour la
mener aux enfers ; et que mon
cousin Adrian et ma cousine sa
femme, que je voy là à un coin,
ne s'estonnent point de ce mot ;
qu'ils ne pensent pas qu'aller
aux enfers en terme de bergerie,
ce soit estre damné, comme ils ont
ouy dire à leur curé : car c'est à dire
aller en l'autre monde, qui est
appellé enfer, d'autant qu'il est
plus bas que cettuy-cy. Il est
vray qu'en ce lieu il y a une prison
pour ceux qui se trouvent
coulpables de quelque crime :
mais l'on l'appelle Tartare. Il
faut que tous les hommes
aillent en ces lieux sousterrains
pour rendre hommage à Pluton
qui en est le roy, si ce n'est que
par grace speciale ils soient aussi
tost deifiez que trespassez, et que
quelque dieu les plonge dans une
riviere pour les purifier comme
Venus y plongea son fils Enee.
Cet honneur ne m'estant donc
point fait, l'amour me mena aux
enfers comme je vous dy, car remarquez
qu'encore que ce soient
les genies ou bons anges qui fassent
cet office pour tous les autres
mortels, ce petit dieu le faisoit
pour moy, d'autant que les
destins ne m'ont jamais donné en
garde à d'autre demon qu'a luy.
Apres estre descendus par une vallee
obscure nous nous trouvasmes
sur la rive du fleuve d'Acheron
où l'amour me quita, et je trouvay
le nautonnier qui alloit passer
quelques autres ames. Je me voulois
mettre aussi dans son batteau
lors qu'il me repoussa de toute sa
force, me disant qu'il ne me vouloit
point passer si je ne luy payois
son droict auparavant. Je n'ay
point d'autre metail, luy dis-je,
que celuy que j'ay en moy-mesme ;
tu vois qu'il est demeuré en
moy quelques grains du premier
siecle, et que par mes vertus j'ay
redoré le fer de nostre âge. Regarde
si je te puis servir à quelque
chose qui recompense ta peine : car
pour le denier de cuivre que donnent
les autres, je ne l'ay point
aporté. Tout cela n'eust servy de
rien si une ame charitable qui avoit
un double, n'eust dit que c'estoit
pour nous deux, songeant qu'elle
n'avoit plus que faire de monnoye.
Quand je fus passé et desembarqué,
j'allay à la porte de l'enfer
où Cerbere ne me pût faire de
mal, à cause qu'il estoit lié pour
lors d'une grosse chaisne de fer ;
estant au milieu de ce grand palais,
je voyois que toutes les autres
ames fuyoient devant moy, ce qui
me mettoit en une extreme peine,
pource que j'eusse bien voulu
les entretenir, et leur demander
comment elles passoient le temps
en ce lieu. Il y en eust enfin deux
plus hardies que les autres qui me
prirent et me menerent vers les
trois juges, ausquels elles representerent
que le royaume de Pluton
s'en alloit perdu s'ils n'y mettoient
remede, et qu'au lieu que l'on avoit
tousjours mis peine pour y laisser
l'obscurité, j'y avois tout d'un
coup aporté tant de lumiere que
j'estonnois tous les habitans de cette basse region. J'en voy bien
la raison, dit Rhadamante, c'est
l'ame d'un amant, dont le feu est
aussi pur et aussi clair que le soleil,
il faut l'aller plonger dans les
fleuves glacez où nous esteignons
les flammes de l'ambition, de l'avarice,
et des autres passions. Ne
l'y envoyons pas, repartit Eacus elle
merite toute autre chose ; nous
serions injustes si nous faisions
cela. Vous n'avez pas meurement
consideré l'affaire. Minos fut de
cette opinion, et ayant long temps
consulté avec ses compagnons, il
ordonna que l'on me meneroit
aux champs Elysees. Je vy en passant
le Tartare où les criminels
sont si fort tourmentez que l'on
entend leurs plaintes d'une lieuë
loin. C'est là qu'est Tantale, c'est
là qu'est Ixion, c'est là que sont
beaucoup d'autres qui ont offencé
les dieux. Apres avoir long-temps
cheminé avec un esprit qui
me servoit de guide, je vy que petit
à petit l'air s'esclaircissoit, et
enfin je me trouvay insensiblement
en un païs, où il y avoit assez de
lumiere pour voir les belles choses
qui s'y trouvoient. Il y avoit
une prairie couverte d'une infinité
de fleurs qui ne se peuvent rencontrer
qu'en voyageant par toutes
les contrees du monde ; au bout
de là il y avoit un boccage garny
d'autant d'arbres differends, et ce
fut là que je trouvay beaucoup
d'ames bien heureuses qui commencerent
à me faire des complimens
pour le plaisir qu'elles recevoient
de m'avoir en leur compagnie.
Je n'avois pas laissé icy ma
civilité, tellement que je leur respondy
en termes assez courtois. Elles
estoient toutes vestuës de blanc,
et leur passe-temps ordinaire estoit
de reciter des vers, de jouër du
luth ou de la guytarre, et non
pas de joüer aux cartes ny aux
dez, ce qui estoit reservé pour les
mauvais demons. Comme elles
me monstroient toutes leurs delices,
je m'avisay de leur demander
pourquoy nous n'estions point
apellees autrement que des ames,
et pourquoy l'on nous mettoit
au feminin genre, veu que plusieurs
d'entre nous avoient esté
autrefois hommes. Il y en avoit
une qui m'alloit respondre, lors
que je vy l'amour voler par dessus
ma teste, lequel me prit entre ses
bras et m'emmena si viste par l'air,
que la grande agitation m'assoupit,
de sorte que je me suis trouvé
icy sans y penser.
Lysis ayant ainsi finy son discours
dont il avoit controuvé les
mensonges tout sur le champ,
l'on admira la fertilité de ses conceptions.
Philiris luy dit sur le
doute où il avoit esté, que si
nous n'estions que des ames apres
nostre mort, ce n'estoit pas que
nous fussions plustost des femmes
que des hommes, mais que n'estans
ny d'un sexe ny d'un autre
l'on nous appelloit d'un nom qui
s'estoit trouvé feminin dans l'usage
sans y penser. Que l'on le prenne
comme on voudra, dit Lysis,
mais je suis bien ayse que mon ame
soit feminine, puisqu'elle sera
d'un mesme sexe que l'object de
son amour : car l'unique desir de
l'amant est d'estre changé en la
chose aymee. Voyez, belle Charite, qu'elle est mon affection,
poursuivit il, aussi quand je fus en
l'autre monde, je n'avois autre regret
sinon d'estre party trop tost
de cettui-cy, et de n'avoir point
attendu que je me visse en vostre
presence, afin que vous ne doutassiez
point que c'estoit vous qui
me donnoit la mort : mais le destin
a voulu pour m'obliger, que
si je ne suis mort devant vous, au
moins est-ce devant vous que je
suis ressuscité.
Charite ne sçavoit que respondre
à ces belles paroles, tellement
que lors qu'elle vit qu'Hircan la
laschoit un peu, elle ne fit qu'un
sault de la chambre jusqu'en l'allee
et s'en allant en bas sans estre suivie
de personne, elle fut d'avis de
s'en retourner chez Oronte de
peur que l'on ne se mocquast
d'elle.
Cependant Adrian se vit fortifié
par ceux qui estoient survenus,
lesquels estoient à son avis d'un
esprit plus rassis que les bergers.
Il s'aprocha donc de son cousin,
et luy demanda s'il ne vouloit pas
revenir à Paris, ce qui affligea merveilleusement
le berger, pourcequ'
il consideroit que sa feinte
avoit esté vaine, et qu'il ne l'avoit
pas continuee assez long-temps
pour chasser ce fascheux curateur.
Comme il ne sçavoit que respondre,
Hircan prenant la parole dit
qu'il estoit bien importun d'aller
troubler le repos d'un pauvre homme
qui ne faisoit que de retourner
en vie, et qu'il suffiroit bien si
Lysis avoit la force de se lever
pour marcher par la maison.
Cette reprimende prononcee
d'un ton rude fit reculer Adrian,
et Hircan ayant promis à Lysis
sur sa foy qu'il empescheroit que
son cousin ne fist de luy à sa volonté,
il le supplia de se lever pour
venir disner avec la compagnie.
Il fut pour lors de si bonne humeur
qu'il permit que Carmelin
luy aydast à s'habiller. Hircan avoit
retenu à disner tous ceux qui
estoient chez luy, et sans faire aucune
ceremonie, il les vouloit traiter
de ce qui se trouveroit à sa
maison. Comme l'on estoit prest
de se mettre à table, Lysis estoit
en termes de faire un mauvais
repas pource qu' il ne voyoit
point la belle Charite apres l'avoir
cherchee par tout. Il croyoit
que les tesmoignages d'amour
qu'il luy avoit donnez estoient
reduits à neant : mais Angelique
aiant ouy quelqu'une de ses plaintes,
luy voulut donner pour lors
de la consolation, et luy fit acroire
que s'il ne trouvoit point Charite,
ce n'estoit pas qu'elle l'eust
quitté par mespris, mais que Leonor
l'avoit renvoyee chez Oronte,
pour songer à quelque affaire
du mesnage.
D'un autre costé Adrian qui
s'imaginoit que son cousin ne
seroit pas mieux qu'il avoit esté
par le passé, n'avoit pas perdu l'envie
de l'emmener, et son recours
fut à Anselme quoy qu'il l'eust
querellé auparavant.
Il luy demanda s'il ne pourroit
obtenir que l'on leur permit de
s'en aller, et Anselme luy respondit,
si vous avez tant de haste, retournez
vous en dés aujourd'huy,
et pour Lysis je vous promets
que comme je l'ay amené, ce sera moy aussi qui le remenera. Dans
quinze jours tout au plustard, il
faut que j'aille à Paris, pource que 
mes affaires m'y apellent. Ce terme
n'est pas si long. Il n'arrivera
pas entre cy et là de si grands changemens
en l'esprit de vostre cousin
que vous les deviez craindre.
Adrian avoit de la peine à s'accorder
à cecy, mais Clarimond
estant intervenu là dessus luy conseilla
de suivre le party que l'on luy
proposoit ; il y fut contraint d'autant
qu'il avoit bonne opinion,
de la fidelité de ce gentilhomme.
Toutesfois parce qu'il estoit trop
tard pour aller coucher à Paris, il
remit encore son voyage au lendemain,
et Hircan sçachant sa resolution
luy fit beaucoup de caresses,
à cause qu'il estoit fort aise
d'avoir encore du temps pour se
donner du plaisir de Lysis.
Pendant tout cecy Carmelin
ne sçavoit s'il devoit estre joyeux
ou triste. Des que son maistre
avoit esté levé il estoit allé trouver
Lisette à laquelle il ne s'estoit
point encore offert pour serviteur
depuis que Lysis luy avoit
permis de l'estre. La mort de son
maistre luy avoit empesché d'y
songer. Au premier discours qu'il
luy tint elle tourna tout en risee,
tellement qu'il estoit fort peu satisfait.
Le pis estoit qu'il ne l'osoit declarer,
à Lysis pource qu' il sçavoit
bien qu'il ne luy donneroit point
d'autre conseil que de faire l'amoureux
enragé comme Fontenay.
Il ne pouvoit chanter pour
donner des serenades, et ne sçavoit
joüer d'autre instrument que
de son flageollet. Outre cela il
n'estoit pas homme qui voulust
perdre une heure de son repos
pour suivre les loix des amans. Il
revint donc avecque ces inquietudes
pour disner en la compagnie
des honnestes gens, ainsi qu'il
avoit accoustumé.
Comme l'on lavoit les mains
pour se mettre à table le valet
de chambre d'Hircan vint dire
qu'il y avoit en bas un homme
assez mal faict, qui avoit fort envie
de monter. Comment t'a t'il
abordé, dit Hircan, ne parle t'il
point de ce qu'il nous veut ? Comme
je l'ay veu descendre de cheval
privément, reprit le valet de chambre,
je luy ay demandé ce qu'il desiroit.
Je vien fraischement de
Champagne, m'a t'il respondu,
et voulant m'en retourner je me
suis egaré du droict chemin, tellement
que j'ay en vain cherché par
tout jusques icy une hostellerie
pour repaistre en ces cartiers.
Vous estes fort mal adressé, luy ay
je dit, pensez vous loger ceans ? Ne
sçavez vous pas que c'est un gentil'homme
qui y demeure, et non
pas un cabarettier ? Nonobstant
ces paroles, il n'a pas laissé d'attacher
son cheval par la bride à un
treillis, ny de luy donner du foin
qu'il ramassoit d'un costé et d'autre
pres de l'escurie, et il m'a reparty
froidement. Puisque c'est icy la
maison d'un gentil'homme, elle
vaut bien mieux pour moy que
non pas une taverne. Je suis mesme
tous les jours receu avec honneur
à la table des princes : c'est
pourquoy vostre maistre sera fort
aise de m'avoir, et je vous prie de
l'avertir seulement, que Musardan est icy ; ce nom est assez connû
par toute l'Europe ; il faudroit
avoir esté tousjours nourry avec
les topinambous pour l'ignorer.
M'ayant dit cela j'ay crû que
je ne le devois pas quereller, et j'ay
voulu monter icy tout aussi tost
pour vous aprendre sa venuë : mais
pource qu' il me suivoit de fort
pres, je l'ay prié d'attendre au bas
de l'escalier comme je croy qu'il
y est encore maintenant. Vous
verrez que c'est là quelque maistre
foû, dit alors Clarimond. Ne dy
point cela, repartit Lysis, faut il
que tu sois encore venu ceans
pour me faire du despit, et quereller
tous les honnestes gens qui
s'y trouveront ? Si ce Musardan
est celuy que je pense, c'est l'un des
plus braves hommes de ce siecle.
Je m'en vay le recevoir sur vostre
parole, dit Hircan. Et tout incontinent
il alla trouver cet homme
qui avoit le manteau et les
chausses de serge noire avec un
pourpoint de toile blanche assez
salle et qui sembloit n'estre pas de
fort grande qualité.
Ce Musardan voyant arriver
Hircan luy fit une profonde reverence,
et le salua de ce compliment
qu'il avoit premedité ; monsieur,
luy dit-il, vous me pardonnerez
s'il vous plaist la hardiesse
que je pren de vous venir visiter si
privément, car je croy que puisqu'il
vous est permis de voir à
toute heure les ouvrages de mon
esprit, que j'ay mis depuis quelque
temps en lumiere, il ne me doit
pas estre aussi deffendu de vous
voir.
Il croyoit avoir dit des merveilles
ayant fait connoistre par ce
discours qu'il estoit des autheurs
du temps ; mais Hircan luy respondit
de cette sorte ; monsieur il est
vray que vous avez droict de visiter
quand bon vous semblera
tous ceux qui ont veu vos beaux
ouvrages, lesquels sont tenus de
vous donner à disner à tout le
moins chacune fois, tellement que
si vous voulez vous ne mangerez
jamais chez vous, et je vous asseure
bien qu'encore que les livres
dont je croy que vous me parlez,
ne soient jamais venus à ma connoissance,
si est ce que je veux estre
de ceux qui se sentiront tres-honorez
de vous voir à leur table.
Bien que cette responce fust
pleine d'une secrette raillerie, et
qu'elle reprochast a cét homme
son effronterie d'escorniffleur,
il se delibera neantmoins d'accepter
ce que l'on luy offroit. Il dict
encore à Hircan qu'il s'estoit
fourvoyé, mais qu'il estoit heureux
en son mal'heur puis qu'il
faisoit une si bonne connoissance.
Hircan le pria alors de monter
sans ceremonie, et envoya un laquais
mettre son cheval à l'escurie.
Quand il fut dans la salle haute
où le disné estoit preparé, il fut
fort esbahy d'y voir tant de monde.
Voila un homme qui vous
connoit fort de reputation, luy
dit Hircan en luy monstrant Lysis,
c'est luy qui a leu les livres que
vous avez faicts. Voicy donc le
Musardan dont je parlois, dit aussi
tost Lysis ; que je l'embrasse, que
je le baise à la joüe : ha ! Qu'il est
bien mon cher amy, bien qu'a la
verité il ne parle pas de bergerie
dans tous ses livres. Lysis l'accola en disant cecy, et Musardan luy
repartit qu'il luy estoit fort obligé
d'avoir jetté les yeux sur ses ouvrages.
Lysis se tourna apres vers
ses compagnons, et leur dit, accourez
bergers, saluez ce bel esprit :
il y a plus de trois fois six livres
qui portent son nom, et ce sont
tous livres d'amour. Ha ! Le rare
esprit, s'escria Philiris, il nous
aprend à nous gouverner pendant
les violentes ardeurs de la plus belle
passion qui tombe dans nos
ames. Que tous ceux qui vivent
dans la France ne sont ils semblables
à luy. Il n'y auroit point d'ignorance
en ce royaume.
Les autres bergers firent de semblables
exclamations en le venant
saluër, tellement qu'il entroit en
une vanité nompareille, et croyoit
desja estre en possession de
l'aprobation generalle. Hircan
voulut que l'on cessast ces complimens
pour se mettre à table, et
chacun fut placé selon qu'il meritoit.
Lysis qui repassoit tousjours
par sa memoire les coustumes
de l'antiquité s'avisa de dire
qu'il ne trouvoit plus à propos
que l'on entourast toute la table,
et qu'il se faloit mettre tous d'un
costé, afin de laisser de l'espace au
maistre d'hostel pour servir. Il
vouloit aussi que l'on fust couché
sur des licts pour manger, et non
pas que l'on fust assis sur des escabelles,
et son dessein estoit que l'on
n'allast point chercher la table,
mais que l'on vous la vinst aporter
et que l'on la retirast apres.
C'est une coustume fort belle que
de se mettre sur un lict pour manger,
dit Hircan, car pour le moins
quand l'on est yvre l'on est en lieu
propre pour dormir. Neantmoins
si nous voulions maintenant commander
à un menuisier des tables
et des licts à la mode de Lysis,
nous mourions de faim avant
qu'ils fussent faicts. Voyla pourquoy
ne laisserons pas de disner.
Nous songerons à cela un autre
jour.
Lysis ne fit point là de repartie
pource qu' il tomba insensiblement
sur une autre pensee. Il luy
sembloit que Musardan estoit
un bon autheur, et qu'il eust
mieux valu luy donner son histoire
à faire qu'à Philiris dont il
avoit seulement esprouvé l'eloquence
dans les discours qu'il avoit
faits de vive voix, mais non
pas l'elegance qu'il faut avoir
pour bien coucher par escrit. Enfin
pour esprouver de quelle humeur
estoit cet homme mieux
qu'il n'avoit fait par ses livres, il
s'avisa de luy demander s'il n'avoit
point veu la lettre qu'il avoit
envoyé à Paris adressante aux poëtes
et aux faiseurs de romans.
Musardan respondit que son amy
fabuliste luy avoit parlé d'une lettre
envoyee de la part d'un berger
inconnu, mais qu'il ne la luy avoit
point monstree. Vous ne
venez donc pas icy tout exprez
pour me trouver, reprit Lysis, et
quand à ce fabuliste dont vous me
parlez, bien qu'il soit aussi grand
poëte et aussi grand romaniste
que vous, comme ses oeuvres le
tesmoignent, il semble à vous ouyr
parler qu'il ayt tenu ma lettre dans
l'indifference puisqu'il ne vous la
point communiquee ; cela me fait connoistre que vous n'estes
pas de la bande des parisiens qui
doivent venir icy se faire bergers.
Vous devriez monstrer le chemin
aux autres, et neantmoins vous
me donnez beaucoup de sujet de
diminuer la bonne estime que je
faisois de vous. Voyez tous ceux
qui sont pres de moy vestus de
blanc, ce sont des bergers tels que
je voudrois que vous fussiez.
Les bergers voulant complaire
à Lysis avoüerent qu'ils
estoient tous de cette heureuse
qualité qu'il leur attribuoit, et
pour avoir plus de passe-temps
ils se mirent dans des entretiens
les plus extravagans du monde.
Leurs discours estoient presque
semblables à ceux de leurs comedies
passees, excepté qu'ils changeoient
souvent de stile, et qu'un
mesme berger parloit tantost par
hyperbole et tantost par galimatias.
Philiris qui lisoit aussi bien les
mauvais livres que les bons, s'estoit
donné la patience de lire ceux de Musardan
pour y trouver des sottises
qui le fissent rire, de sorte qu'ayant
la memoire fort bonne, il ne parloit
qu'en termes de cet autheur ce qui
estoit le plus recreatif. Ce n'estoit
pas qu'il donnast un autre sens à ses
parolles ; elles estoient assez ridicules
d'elles mesmes sans qu'il y adjoustast
du sien. Musardan ne s'en faschoit
point, soit qu'il n'y pris pas
garde, soit qu'il fut fort glorieux
de se voir cité.
Pour ce qui estoit de Fontenay,
apres avoir regardé long-temps
Pernelle d'un oeil mourant, il luy
tenoit encore des propos d'amant
desesperé, dequoy Adrian et elle
n'estoient guere contens : mais ils
souffroient tout considerant qu'ils
s'en iroient sans doute le lendemain.
Clarimond ayant pris garde
aux diverses façons de ces bergers
qui ne luy plaisoient guere,
ne leur put rien celer d'avantage.
Il dit à Hircan qu'il croyoit
qu'ils avoient dessein de jouër perpetuellement
des farces chez luy,
mais qu'il estoit temps de lever le
masque sans se mocquer de ceux
qui les connoissoient et de ceux
qui ne les connoissoient pas, et
que pour conclusion de leur comedie
il faloit tirer Lysis de ses erreurs.
De quelles erreurs entens
tu parler ? Dit Lysis. Depuis que je
vous connoy je ne fay autre chose
que vous le dire, repartit Clarimond,
je veux parler des fantaisies
que les romans vous ont donnees.
Je croy qu'il est temps que
vous les quittiez. Tu es donc tousjours
ce mesme Clarimond qui
mesprise les riches inventions des
bons autheurs, reprit Lysis, je suis
fort aise que Musardan se soit
trouvé icy tout à propos ; il pourra
soustenir la cause de ses compagnons
et la sienne. Je t'ay tousjours
promis que lors que nous
trouverions quelque bel esprit du
siecle, je te donnerois la licence de
dire tout ce que tu voudrois contre
les livres qui te sont en haine,
afin de te voir rendre confus par
un homme qui te sçaura bien respondre.
J'accepte pour maintenant
la promesse que vous m'avez
faite, dit Clarimond, j'attaqueray
les conteurs de fables tant anciens
que modernes. L'on ne peut choisir
un temps plus propre que celuy
cy auquel nous nous trouvons dans la plus belle compagnie du
monde. Pour moy je pren Anselme
pour nostre juge. Je l'accepte,
dit Lysis, il a l'humeur indifferente,
il n'est non plus passionné pour
un party que pour l'autre.
Chacun ayant ouy ce differend
qui venoit de naistre l'on tascha
de l'augmenter en l'aprouvant,
afin que cette belle resolution de
faire une dispute solemnelle ne
se perdist point. Clarimond ne cherchoit
autre chose que de monstrer le
sujet qu'il avoit de hayr les
romans et la poësie, et pour Musardan
l'on luy dit qu'il faloit qu'il
se preparast à respondre à ce que
l'on diroit contre son mestier. Il
estoit si vain qu'il promit de respondre
pertinemment, et quand
à Anselme bien qu'il ne voulust
pas avoüer, qu'il fust assez suffisant
pour la qualité que l'on luy
donnoit, l'on le contraignit de
l'accepter. L'on acheva donc vistement
de disner pour avoir le
plaisir d'ouyr plaider deux si celebres
causes que celles qui se presentoient.
Je ne puis plus souffrir
qu'il y ait des hommes si
sots que de croire que par
leurs romans, leurs poësies,
et leurs autres ouvrages inutiles,
ils meritent d'estre au rang des beaux
esprits ; il y a tant de qualitez à acquerir
avant que d'en venir là, que quand
ils seroient tous fondus ensemble, on
n'en pourroit pas faire un personnage
aussi parfait qu'ils se croyent estre chacun.
D'ailleurs puis que toutes les belles
choses ne sont pas bonnes, quand
ils auroient l'esprit aussi beau comme
ils pensent, ce n'est pas à dire qu'il eust
cette marque de bonté qui consiste en
prudence, et en force, et en la pratique
des plus solides vertus qui sont seules
dignes d'estre loüees. Qu'on regarde
ces escrivains, l'on les trouvera vicieux,
insuportables pour leur vanité,
et si despourveus de sens commun,
que des gens de mestier leur aprendroient
à vivre. Tout leur sçavoir ne
gist qu'en sept ou huict poinctes dont
l'on s'est servy si souvent qu'elles sont
toutes émoussees, et en trois ou quatre
maximes frivoles sur le langage,
dont ils nous voudroient quasi faire
une caballe aussi mysterieuse que celle
des rabins. Que si l'on les met hors de
là, et l'on traicte avec eux de quelque
affaire du monde, ils sont plus estourdis
que si l'on les avoit transportez en
une region estrange, et font paroistre
que ce seroit bien fait de les chasser des
villes comme l'on retranche les superfluitez
du corps. Il est vray que nostre
censure ne doit pas estre si generale
qu'il n'y ait une exception si petite
qu'elle soit, et je sçay bien qu'il se trouve
encore quelques hommes de vertu
eminente, qui composant par passe-temps
et non pas par profession, ne
doivent pas estre rangez indifferemment
avec ceux que je blasme : mais je
ne veux nommer ny les uns ny les autres,
afin que chacun se flatte et croye
estre de ceux que je mets à part, bien
que tel lira cecy qui y sera des premiers
touchez. Puis que la voix generale est
plus forte que la particuliere, je me raporte
au peuple de la condamnation
des coulpables, et je les laisserois en
paix, n'estoit qu'ils voudroient faire
aprendre leurs escrits par coeur à chacun
s'il estoit possible, et qu'ils abusent
le public, luy faisant don de
leurs sottises, par la mesme voye que
l'on communique les bonnes choses.
Autrefois il n'y avoit personne qui prist
la hardiesse de mettre un livre en lumiere,
s'il n'estoit remply d'une doctrine
necessaire, et s'il ne pouvoit servir à
la conduite de la vie : mais aujourd'huy
le recours des fayneans est d'escrire, et
de nous donner des histoires amoureuses
et d'autres fadaises, comme si
nous estions obligez de perdre nostre
temps à lire leurs oeuvres, à cause qu'ils
ont perdu le leur à les faire. Ce sont
des petits bouffons, des faiseurs d'airs
de cour, et des gens que l'on n'estime qu'un peu plus que des joüeurs de violon,
qui nous aprestent maintenant dequoy
lire, au lieu des orateurs et des
philosophes que l'antiquité a reverez.
Cela fait que l'imprimerie nous est à
charge, et grace à nos beaux escrivains,
le peuple voyant tant de recueils de folies
que l'on luy donne pour des livres,
en a tellement ravallé le prix des lettres,
qu'il ne met point de difference entre
un autheur et un basteleux ou un porteur
de rogatons, et que si un honneste
homme vient à escrire, il ne sçauroit
plus voir son nom qu'à regret sur
le frontispice de son ouvrage, et est
contraint de desavouër son enfant legitime.
Aussi les livres sont-ils en si
grande quantité que les bons demeurent
accablez sous les mauvais, et que
ne sçachant lequel choisir, de cinquante
nouveaux que vous presentera un
libraire du palais tout en mesme temps,
on prend bien souvent le pire. Quant à moy je croy qu'ayant acheté une telle
marchandise pour excellente, on seroit
bien fondé à la reporter à l'autheur,
pour s'en faire rendre son argent ;
et chacun demeurera d'accord
que si l'on vouloit n'estre plus trompé,
il seroit besoin d'establir un censeur de
livres, qui ne donnast congé qu'aux
bons d'aller par le monde, et condamnast
les autres à la poussiere d'un cabinet.
J'avouë que mon esprit est fort esloigné
de la capacité que devroit avoir
la personne à qui l'on donneroit ceste
charge, et neantmoins le desir que j'ay
de travailler pour l'utilité publique, m'a
fait mettre par ordre l'histoire d'un
berger extravagant, dont j'avois les
memoires, afin que ce livre se moquast
des autres, et fust comme le tombeau
des romans, et des absurditez de la
poësie. Ayant descouvert la fin que je
me propose, il ne faut point que personne
s'imagine que je n'aye entrepris
cecy que pour me faire estimer par dessus
les poëtes, ou pour tirer vengeance
de quelques uns qui m'ayent offencé.
J'ay si peu de vanité que je ne desire
point que l'on sçache mon nom, ny
que des affiches me facent connoistre,
et puis quand j'aurois surmonté tous
les escrivains de ce temps, la victoire
seroit si petite, que si je me voulois acquerir
de l'honneur, il faudroit bien
que je me fisse des ennemis plus illustres.
Aussi n'a-ce point esté l'asseurance
d'avoir beaucoup de protecteurs,
qui m'a confirmé en mon entreprise,
et je croy qu'une verité est tousjours
assez puissante, quand c'est mesme la
vertu qui nous la fait dire. Au reste je
me moqueray de ceux qui diront qu'en
blasmant les romans, j'ay fait un autre
roman. Je respondray qu'il n'y a rien
icy de fabuleux, et quand plusieurs ne temoigneroient
point avecque moy qu'il
y a eu un homme en France qui a fait
tout ce que je raconte, je pourrois dire
que mon berger represente en beaucoup
d'endroits de certains personnages
qui ont fait separement des extravagances
semblables aux siennes, et
qu'outre cela il ne luy arrive point d'avantures
qui ne soient veritablement
dans les autres autheurs : tellement
que par un miracle estrange, de plusieurs
fables ramassees, j'ay tousjours
fait une histoire veritable. Quant à
l'ordre de ce recueil extraordinaire, il
est vray qu'il est à la mode des plus celebres
romans : mais c'est afin que
ceux qui se plaisent à les lire ne dedaignent
point de le lire aussi, et s'y trouvent
ingenieusement surpris. S'il leur
semble que les imaginations de Lysis
sont fort fantasques, c'est là que je les
veux tenir : car ce sont les mesmes qui
ont fait acquerir tant de gloire à nos
conteurs de mensonges. Que s'ils l'estiment
foû de parler avec extravagance
comme il fait, et de s'estre deguisé
en fille, où d'avoir crû estre metamorphosé
en arbre, il faudra donc qu'ils avoüent
aussi que ceux qu'il imite en tout
cela, ont esté encore moins sages, car ce
sont eux qui en ont parlé les premiers,
et ils ne devoient pas escrire des choses
qui ne sçauroient estre, ny celles
que l'on ne doit pas faire. Je pense bien
qu'il y en aura qui me voudront reprendre
d'avoir mis icy des bouffonneries,
et qui me diront que la verité
est si venerable que son party doit
estre soustenu avec des raisons serieuses :
mais où est-ce qu'ils me pourront
trouver un meilleur stile que le satyrique, pour faire hayr les mauvaises
choses, et en rendre mesme la censure
agreable à ceux qui y sont interessez,
et ne seroit ce pas faire trop d'honneur
à des sottises, que d'en parler autrement
qu'avec des railleries. J'ay fait des farces
des anciennes fables des dieux, et
les ay traitees comme elles meritent.
Neantmoins je m'asseure bien qu'en
me moquant des poëtes, je les ay obligez
malgré qu'ils en ayent, et leur ay
fait la leçon. Outre que je leur ay monstré
le moyen qu'ils devoient suivre
pour esclaircir toutes leurs fictions, je
me suis servy de leurs pointes et de
leurs pensees, et en ay plus fait dire en
un seul discours à mon berger extravagant,
qu'ils n'en sçauroient mettre
en cinquantes volumes, non pas
pour me faire admirer, à n'en point
mentir, mais pour avilir cet art et le
rendre commun, et pour monstrer à
nos autheurs qu'ils ne devroient plus
s'amuser à ces vieilles follies. Cependant
je m'asseure que je feray remarquer
des erreurs dont tous les siecles
anciens ont esté abusez, et dont cettui-cy
l'est encore ; et quand l'on aura veu
la fin de mon histoire avecque mes remarques
qui donneront de la satisfaction
sur toutes les difficultez que
l'on sçauroit avoir, il ne faut point
douter qu'il n'y en ait de bien estonnez
d'avoir pris autrefois pour une merveille,
ce que je leur feray passer pour
impertinence. Or il faut que je declare
que bien que j'aye esté plus soigneux
de me monstrer genereux qu'eloquent,
si est-ce que la negligence de
mon stile, qui ne suit que la nature et
mon genie, doit avoir plus de grace
que des choses contraintes et estudiees,
et en tout cas si mon langage ne
satisfait les plus difficiles, je fay voeu
de n'espargner desormais ny temps ny
travail, pour rendre mes ouvrages dignes
d'un escrivain, qui s'estant mocqué
de tous les autres, est obligé de
faire mieux. Mais j'en ay assez dit si je
ne veux que ceux qui ne me connoissent
pas m'accusent de presomption.
Il ne faut pas imiter ces autheurs qui
dans leurs livres n'ont rien mis autre
chose que leurs loüanges, et neantmoins
veulent estre estimez pour les
avoir faits, comme s'ils devoient estre
loüez pour s'estre loüez eux-mesmes.
A quoy me serviroit il de me loüer,
veu que ceux qui escrivent aujourd'huy
se loüent presque tous, et que l'on n'est
pas obligé de me croire plustost
qu'eux ? Puis qu'ils se sont vantez de
sçavoir toutes choses, ne semble-t'il
pas qu'ils n'ont rien laissé pour moy,
et que je me doy persuader que je ne
sçay rien ? Tout ce que je pourrois dire
sans repeter leurs mesmes vanteries,
est que je donneray des effets
dont l'on n'a donné que des paroles et
des esperances, et que je feray tout ce
que les autres promettent.
Quand la nappe fut
levee, le juge demeura
assis pres de la table,
et quelques autres
s'assirent à costé de luy.
Pour Clarimond il se tint debout,
et Carmelin ayant faict faire silence,
comme s'il eust esté l'huissier
du barreau, ce docte advocat
commença de parler ainsi.
S'il n'estoit demeuré au monde
qu'une memoire confuse de tant
de livres fabuleux que l'antiquité
a produits, et que l'on en vist seulement
les tiltres quelque part, je
n'aurois pas sujet de me fascher
contre une chose qui n'auroit
aporté du dommage que dans
son siecle, et qui ne seroit pas venu
perdre encore cettuy-cy : mais
maintenant que je considere que
les plus absurdes resveries du monde
ont vescu d'avantage que ceux
qui les tenoient pour des articles
de foy, et ont esté portees jusques
à nous, encore que nostre religion
les condamne, je ne me puis
empescher de parler et de monstrer
le peu de raison que l'on a de
tenir tant d'impertinences pour
des oracles. Le mal nous doit
presser infiniment, car non seulement
l'on estime ces vieilles follies,
mais encore tous les jours il se
trouve des hommes qui en veulent
faire de nouvelles à leur imitation.
Voila pourquoy n'ayant
point d'autre soin que de servir au
public, et principalement à quelques
particuliers, qui se plaisent
à lire et à composer de semblables
ouvrages, j'ay entrepris de leur remonstrer
combien ils perdent de
temps, et quelles impertinences
se treuvent dans les romans et
dans la poësie. Qui voudroit parler
de tous les poëtes antiens ne
verroit d'aujourd'huy la fin de
son discours ; il faut que je m'attaque
seulement aux principaux
de la bande, et que je fasse venir le
premier Homere qui est appellé
prince des poëtes grecs. Il ne faut
que lire son iliade et son odyssee
pour trouver toutes les sottises
qui se peuvent imaginer ramassees
ensemble. Je ne veux point alleguer
contre luy qu'il a renversé
toute l'histoire, et qu'au lieu que
l'on tient que les troyens vainquirent
les grecs, il a feint que les
grecs vainquirent les troyens
pour honorer sa patrie. Il y a tant
de choses à dire contre luy que cela
doit estre oublié. Que l'on lise
tous ses ouvrages, et l'on y trouverra
moins d'invention que dans
ceux de nos vieux chevaliers de la
table ronde. Tout le sujet de l'iliade
est en bref que Briseis ayant
esté ostee à Achile, il se tint solitaire
dans son vaisseau, sans vouloir
plus aller aux combats, pendant
lequel temps les troyens firent plusieurs sorties sur les grecs, où
les grecs ayant en fin du pire, ils eurent
recours à ce fils de Pelee, qui
ne voulut point prendre les armes
jusques à tant que son amy
Patrocle fust mort. Apres il vainquit
Hector en un combat de seul à
seul, et ayant attaché son corps
au bout de son char le traisna par
tout le camp. Bien que ce nom de
l'iliade semble promettre un entier
recit du siege d'Ilium qui est
une forteresse que l'on prend pour
toute la ville, Homere n'en met
ny le commencement ny la fin, et si
d'autres poëtes ne l'avoient dit l'on
n'en sçauroit aucune chose. C'estoit
avoir bien peu d'esprit que
de ne mettre pas la cause ni le progrez
de tant de mouvements.
Cela luy eust cousté fort peu.
Il ne faloit que le faire reciter
par quelque antien capitaine à
quelque nouveau venu ; au lieu
qu'à peine sçavons nous ce qui
a esté faict en un mois ou deux de
guerre, nous eussions sceu ce qui
avoit esté faict en dix annees et au
delà, car il dit que le siege de Troye
dura autant, ce qui empesche bien
nostre esprit à sçavoir comme les
uns et les autres avoient pu tenir
bon si long temps, et qu'elles belles
avantures ils avoient euës. Il vaudroit
mieux qu'Homere se fust
amusé à parler de cela pour nous
donner un ouvrage parfaict, que
d'avoir entrepris aussi celuy de
l'odyssee. Mais ce n'est icy rien encore,
car l'on peut dire qu'il est
mort sur ses desseins, ou que l'on
a perdu une partie de ce qu'il avoit
faict. Il faut se contenter si ce qu'il
nous a laissé a quelque chose de
loüable. Au lieu de faire passer dans
l'olympe la guerre que ses dieux
imaginaires veulent mener l'un
contre l'autre, il les faict venir combattre
parmy les hommes. Il leur
fait dire des injures l'un à l'autre,
et leur fait faire des impertinences si
grandes que je ne sçay comment
les grecs qui les adoroient les ont
pû souffrir. Comme si les grecs
et les troyens estoient les seuls
hommes qui fussent au monde, il
ne faict les dieux attentifs qu'à
ceux là. Ils ne parlent jamais des
autres qui pouvoient estre en
grande quantité parmy toute la
terre, et desquels ils estoient aussi
bien obligez d'avoir du soin. Ils ne
songent qu'à faire battre ces deux
peuples, et s'assemblent à tous
coups pour cet effect, et bien qu'il
y en ayt autant pour un party que
pour l'autre, ils n'ont pas assez d'esprit
pour accorder ce differend
et empescher la ruine des plus signalez
heros qui fussent dans les
troupes. Pensez vous que c'est un
bel exemple pour les hommes de
voir que Jupiter et Junon se querelloient
à toute heure, bien que
ce fust le frere et la seur, et le mary
et la femme. Que c'est un beau
conte que celuy que faict Jupiter
à cette deesse, lors que
pour la menacer, il luy demande
si elle ne se souvient pas
du temps qu'estant fasché contre
elle, il l'avoit attachee en l'air
luy pendant deux enclumes aux
pieds ? Ne la faisoit il pas beau voir
en cet estat, et cette invention n'estoit
elle pas digne d'un dieu ? C'estoit
le moyen de faire alonger sa
femme d'une toise. Elle estoit aussi fort bonne yvrognesse ; quand
elle estoit faschee, Vulcan n'avoit
qu'a luy presenter à boire pour l'apaiser,
et elle sçavoit bien faire endormir
son mary pour aller tandis
executer tous ses desseins, car
bien qu'il fust roy des dieux et
des hommes, il ne sçavoit pas ce
qui se passoit au monde lors qu'il
dormoit. Quant aux embellissemens
qui sont dans cette iliade,
vous trouverez qu'ils sont tous
d'une mesme sorte, et qu'Homere
n'a point d'autres figures poëtiques
que des similitudes, tellement
qu'il ne sçauroit parler du
moindre combat qui se fasse en
l'armee sans en mettre quelqu'une :
mais ce qui est fort ridicule, c'est
qu'elles sont toutes d'une mesme
façon. Vous verrez par tout qu'un
homme qui tombe blessé à mort,
est comparé à un arbre abatu par
le vent ou par un coup de coignee :
et ce qui est encore une chose fort
ennuyeuse, c'est que presque à chaque
page vous trouverez que
quelque heros se jette de fureur
sur ses ennemys, et qu'il est tousjours
comparé à quelque beste
farouche qui se jette sur un troupeau
de moutons, où à quelque oyseau
de proye qui fait la guerre
aux autres, et qui mange les petits.
Si de semblables comparaisons
ne se trouvent dans le livre
plus de quatre cent fois de bon
compte, je veux que l'on ne
me tienne jamais pour veritable.
Outre cela il y en à d'autres qui ne
sont pas si frequentes, mais aussi
sont elles les plus impertinentes
du monde. Les grecs marchans
en champ de bataille sont comparez
à des gruës qui volent par troupes,
et en un autre endroict faisant
beaucoup de bruit au tour de Sarpedon
qui venoit d'estre mis à
mort, ils sont comparez aux mousches
qui bourdonnent autour des
terrines pleines de laict et des eclisses
à fromage. Un peu apres il y à
la plus vilaine et la plus salle comparaison
qui se puisse dire. Ceux
qui tiroient les uns contre les autres
à qui auroit le corps de Patrocle,
sont comparez aux valets d'un
courroyeur qui enyvrent de graisse
une peau de boeuf pour la rendre
souple, et tirent d'un costé et
d'autre avec les ongles pour l'estendre
en rondeur. Pource qui
est du langage d'Homere, il faut
juger qu'il n'est pas d'un grec fort
pur et fort elegant, car s'il y à eu sept
citez qui ont disputé à qui seroit
celle que l'on tiendroit pour la
sienne, c'est qu'il s'est servy de
beaucoup de dialectes differens,
tellement que l'on n'a pû juger de
quel païs il estoit ; et je vous laisse
à penser quelle grace cela auroit si
un de nos poëtes pour accommoder
ses rimes et ses cadences, mesloit
parmy les mots françois, des
mots gascons, picards, champenois,
et normans. Cependant ce
prince des poëtes grecs qui à fait
une semblable chose, ne laisse pas
d'estre estimé par tout, et l'on me
representera que de tres-celebres
autheurs croyent avoir beaucoup
orné leurs discours lors qu'ils se
sont servis de quelqu'un des siens,
et si l'on leur demande pourquoy
ils le loüent, ils diront que c'est
pource qu' il est remply de sentences :
mais quelles sentences sont ce à vostre avis ? C'est comme par
exemple qu'il n'est pas raisonnable
qu'un prince qui à la charge
des autres s'amuse à dormir où à
ne rien faire ; que Jupiter fait aysement
connoistre sa puissance aux
mortels faisant regner celuy qui
luy plaist, et que c'est beaucoup
d'honneur aux hommes de mourir
pour leur païs ; y a-t'il quelque
paysan qui n'en puisse dire autant ?
Tout homme qui sçait parler le
peut bien faire, car la raison nous
dicte cela mot pour mot, sans chercher
du secours dans la philosophie,
et sans orner son langage
par les fleurs de rhetorique. Il y
en a assez qui se servent d'exemples
tirez d'Homere pour des discours
moraux et politiques, comme
de dire qu'Agamennon souhaitoit
d'avoir dix Nestors, que
Diomede souhaittoit un compagnon
pour accomplir son entreprise,
et autres choses pareilles.
Ils apliquent cela diversement à
leurs sujets : mais qu'est-ce que cela
peut faire à sa recommendation ?
Y a-t'il là quelque chose de si esmerveillable ?
Les moindres choses
du monde peuvent estre ainsi apropriees.
L'on me remonstrera que
quand Homere ne seroit pas estimé
pour le langage, il le devroit
estre tousjours pour les preceptes
excellens qu'il donne aux gens de
guerre, et que les lacedomiens
qui ne s'adonnoient qu'aux armes
disoient que c'estoit leur vray poëte,
mais qu'Hesiode qui ne traittoit
que de choses champestres
n'estoit que le poëte des ilotes
leurs esclaves. Les pedans ne manqueront
pas aussi de me representer
ce qu'ils font retentir si haut
dedans leur chaire, et que l'on treuve
escrit dans tant de livres, que
s'estant trouvé un coffre fort riche
parmy les meubles de Darius,
Alexandre ne trouva rien de plus
digne d'y estre enfermé que son
iliade d'Homere qu'il avoit tousjours
sous le chevet de son lict :
mais quand cela seroit vray, je diray
que le livre n'en est pas meilleur
et que ce prince s'en contentoit
à faute d'autre : car y a-t'il aparence
que luy qui estoit si grand
capitaine fist estime des discours
de guerre qui avoient esté escrits
par un homme qui jamais n'y avoit
esté, et qui parle des armes avec
tant d'impertinence, qu'un petit
escolier qui voudroit faire un roman
en ce temps cy, ne commettroit
pas tant de fautes de jugement.
En sçauroit on voir de
plus grandes que de faire compter
de longues histoires à ses heros
sur leurs genealogies, ou de
leur faire tenir d'autres discours
au milieu de leurs combats, lors
qu'ils ne pouvoient pas seulement
avoir d'haleine pour respirer, et
que les autres qui estoient dans la
meslee ne leur donnoient pas ce
loisir ? N'est-ce pas encore une
impertinence de faire qu'Helenus
voyant que les troyens avoient
du pire avertit Hector d'aller encharger
à Hecuba de faire des prieres
à la deesse Minerve ? Que n'y
alloit il luy mesme, luy qui estoit
prophete ? Estoit-ce la raison que
ce grand capitaine quittast ses soldats
pour aller faire un message
qu'un simple goujat eust pû faire ?
Et cependant Hector est si badin qu'il retourne à Troye où il s'amuse
encore long-temps à parler
à sa femme et à voir joüer son fils
tandis que les grecs font beaucoup
de carnage. Alexandre estoit
trop grand d'esprit et de courage
pour trouver cecy à propos, et je
ne me sçaurois imaginer qu'il ayt
pensé estre moins fortuné qu'Achile
pour n'avoir pas une telle
voix qui chantast ses loüanges,
veu qu'il sçavoit bien que si ses conquestes
eussent esté descrites fabuleusement
comme le siege de
Troye, l'on n'en eust pas crû la
moindre partie... que s'il fit bastir
une ville à l'honneur d'Homere,
il n'y a pas tant de gloire à cela que
l'on pense, puisqu'il en fit aussi bastir
une à l'honneur de son cheval.
Ce poëte n'a rien où les grands
se puissent plaire. Il faict faire des
actions indignes aux heros. Ils
tournent la broche, ils font boüillir
la marmite, et ils sont si gourmands
que pour les faire souvenir
de leur devoir, il faut que leurs
capitaines leur remonstrent que
les meilleurs morceaux leur sont
tousjours donnez aux banquets,
et que l'on leur presente tousjours
leur tasse toute pleine. L'on
void ainsi que le bon Homere n'a
gardé aucune bien-seance, et si
nous voulons passer dans l'odyssee,
nous trouverons que lors qu'Ulysse
voulut sortir de l'isle, où le
retenoit Calipso, cette nymphe
luy fit edifier son navire, comme
si elle qui estoit si puissante n'eust
pas sçeu trouver quelqu'un qui
eust pris cette peine au lieu de son
amant. Mais il est vray qu'il n'estoit
pas seulement charpentier, il
estoit aussi menuisier, car il avoit
faict en sa maison un beau lict de
bois qu'il avoit taillé au ciseau,
comme il en faict le recit à sa femme
apres son retour. Cette odyssee
n'est pleine que de sottises, et
cét Ulysse dont les travaux y sont
descrits, est un homme si niais
qu'oyant chanter à un poëte les
combats de Troye au recit desquels
il se devoit plaire, puisqu'il
y avoit beaucoup de part, il ne se
sçauroit jamais tenir de pleurer,
et neantmoins son hoste
Alcinous est si fort satisfaict de sa
personne, quoy que l'on l'ayt
trouvé nû comme un ver sur le
bord d'une riviere, que dés le premier
jour il luy demande s'il veut
estre son gendre : mais il est vray
qu'il fait la proposition fort plaisamment,
et qu'il monstre qu'il
ne desire pas beaucoup que l'affaire
se fasse : car il luy dit en mesme
temps que s'il est ainsi qu'il ne veulle
pas demeurer d'avantage, il luy
donnera un vaisseau pour s'en aller.
Il y à de grandes bassesses par
tout ce livre, il n'a rien de noble
ny de genereux. Cet Ulysse fait de
sots contes avecque son porcher ;
il va demander l'aumosne chez sa
femme, et se bat contre un maistre
gueux. Un des poursuivans
de Penelope disant qu'il luy veut
donner sa portion aussi bien que
les autres, luy jette un pied de
boeuf à la teste, et si ce bon-homme
vient à raconter quelque chose, il
pleure encore abondamment. Voila
pourquoy il cesse de parler afin,
ce dit-il, que l'on ne pense pas que
ce soit le vin qui le fasse pleurer. Je
ne sçay que cette Pallas qui estoit tousjours à ses costez ne se monstroit
tout d'un coup si puissante
qu'elle le remist dans ses possessions
sans endurer qu'il fist tant
de niaiseries. A entendre tout cela
l'on void bien qu'Homere qui en
à esté l'autheur, n'estoit qu'un
vieilleur qui demandoit son pain
de porte en porte, et qui vouloit
descrire une partie de sa gueuserie
sous le nom d'un prince. Que si
vous croyez que je passe sous silence
de belles inventions qui sont
dans son odyssee, voyons un peu
si elles meritent que l'on en parle.
Ulysse se trouva en Sicile où Polypheme
mangea six de ses compagnons.
Il luy dit qu'il s'apelloit
personne, tellement que luy ayant
crevé l'oeil, lors que Polypheme
eut fait ses cris, et que les autres
cyclopes accourans, luy eurent
demandé qui c'estoit qui luy avoit
fait ce mal, il ne leur sçeut respondre
autre chose, sinon que c'estoit
personne, dequoy ils se prirent à
rire croyant qu'il se fust aveuglé
luy mesme. Voyla un conte si sot
et si impertinent que les villageois
se trouvent bien capables d'en forger
de pareils, et je vous asseure
que les vieilles servantes de ce pais
en font quelquefois un à l'imitation
de cettuy-cy lequel est beaucoup
plus ingenieux. Pource qui
est de la magicienne Circé au palais
de laquelle Ulysse arrive, je ne sçay
comment il y à eu des hommes si
hebetez que de nous vouloir faire
accroire que cette fable estoit belle,
pource que par les grecs changez
en pourceaux elle signifioit
les voluptueux, et par Ulysse qui
se deffendoit de ce charme elle signifioit
un homme vertueux et
sage : mais il y à bien icy un secret
auquel jamais aucun autheur n'a
songé ; Homere dit qu'Ulisse coucha
un an durant avec Circé, est-ce
là le beau tesmoignage de continence
que les faiseurs de mythologie
y trouvent ? Ceux qui n'avoient
fait que boire d'un agreable
poison estoient ils plus blasmables
que celui qui commettoit
adultere avec une sorciere ? Le
poëte voulant apres avoir occasion
de faire que les ombres des
morts joüent leur roolle, fait dire à
Circé qu'il faut qu'Ulysse aille aux
enfers parler au devin Tiresias
pour sçavoir de qu'elle sorte il se
conserveroit en allant en son païs,
comme si elle qui estoit fille du soleil
et sçavante magicienne, n'eust
pas peû le servir en cela elle mesme.
D'ailleurs il se faict icy une
grande impertinence : car sans toutes
ces ceremonies ce pauvre sot
s'en fust retourné aussi facilement
à Itaque, comme il traversoit une
mer spatieuse qui le menoit en la
contree des cimmeriens, chemin
affreux et solitaire par où il devoit
aller aux enfers. Il y à ainsi une
infinité de choses inutiles dans l'odyssee,
de mesme que dans l'iliade
où Achille est averty de sa mort
par son cheval, ce qui se pouvoit
executer autrement, et sans faire
parler une beste. Quand à la rencontre
des sireines, cet Ulysse
qui estoit reputé si sage avoit il
besoin d'estre lié pour s'abstenir
d'aller devers elles ? Pource qui
est du principal sujet de l'histoire
qui parle des jeunes amans de Penelope
qui la poursuivoient avec tant d'ardeur, je trouve que cela
est fort impertinent, car ayant desja
un fils fort grand lors qu'il s'en
alla à la guerre et vingt ans s'estant
passez depuis, elle devoit avoir
pour le moins quarante ans, tellement
qu'elle ne pouvoit pas donner
tant de passion qu'Homere
nous veut faire accroire. L'on peut
dire presque la mesme chose d'Helene.
Apres dix ans qu'il y avoit
qu'elle estoit dans une ville pleine
de desolation, sa beauté pouvoit
estre beaucoup diminuee, et il n'y
avoit pas tant de sujet de se donner
de la peine pour la posseder.
Maintenant que je vous ay dit tout
ce qui se peut reprendre dans ce poëte,
il est temps que je parle de Virgile,
qui à la verité est plus poly,
comme ayant conversé parmy les
grands, mais il n'est pas moins
exempt de censure. Je ne touche
point à ses eclogues, ny à ses georgiques,
car ce n'est pas là qu'il
s'est le plus monstré poëte, et qu'il
à fait des contes fabuleux ; c'est à
l'eneide qu'il faut aller tout d'un
coup, et pour vous monstrer
qu'elle ne merite pas la reputation
que l'on luy à donnee ; outre
que chacun sçait que la chaste
Didon y est calomniee à tort, et
qu'il y a une grande faute à la
chronologie, pource qu' Enee
ne pouvoit aller à Cartage qui ne
fut bastie que plus de deux cens
ans apres la prise de Troye, je vous
declare que dans cette piece il n'y
a aucune invention qui puisse ravir
l'esprit. Enee estant agité sur
les eaux, Junon promet une femme
à Eole pourveu qu'il fasse sa
volonté de mesme qu'elle en promet
une au sommeil dedans l'iliade.
Enee raconte à Didon la prise
de Troye, et l'on void le stratageme
du cheval de bois qui est une finesse
fort grossiere, mais elle est
pardonnee à cet autheur, puisqu'il
l'a prise d'Homere qui en
parle dans son odyssee. Il dit
apres sa navigation, et comment
il evita les gouffres de Scylle et de
Carybde de mesme que fit Ulysse.
Si ce grec alla aux enfers, ce troyen
y voulut aller aussi, et je ne
sçay comment ils ne s'y rencontrerent
point. Les jeux de prix qui
se font pour l'anniversaire d'Anchise,
sont les mesmes qui se firent
aux funerailles de Patrocle. Juturne
donne assistance à Turnus dedans
les combats, et Venus à Enee, car
les dieux ne sont pas moins interessez
en toutes ces affaires cy
qu'ils l'estoient à la guerre de Troye.
Pour une plus grande imitation
de mesme que Thetis donne
un bouclier à son fils forgé des
mains de Vulcan, Venus en donne
un au sien. Je ne vous ay pas
tantost parlé de ce bouclier encore
que ce soit une des plus grandes impertinences
qu'Homere ayt jamais
faictes, parce que je me proposois
de n'en parler qu'avec celuy d'Enee,
afin de les conferer ensemble.
Le ciel se voyoit en ce bouclier
du fils de Thetis, avecque tous les
signes qui y font leur cours. Vulcan
y avoit gravé deux citez differentes,
en l'une desquelles on ne
voyoit que festins, danses, et mariages,
et dans l'assemblee du peuple
il y avoit deux advocats qui
plaidoient devant les juges ; l'un
disoit qu'il avoit satisfaict à sa debte, l'autre protestoit qu'il n'en
avoit rien receu, en fin ils s'accordoient
à vuider leur differend par
arbitres, et le peuple crioit qu'il
estoit d'avis qu'ils en fissent ainsi.
L'autre cité estoit toute en armes
pour les diverses factions des habitans ;
les uns se mirent en embuscade
aupres d'un fleuve où les trouppeaux
venoient s'abreuver, ce dit
Homere, et comme deux pasteurs
s'approchoient en joüant du flageolet
ils se jetterent sur eux, et
les ayant tuez emmenerent leurs
boeufs et leurs moutons. Ce tumulte
entendu les autres montent
à cheval, et viennent combattre
les ennemys. Vulcan fit encore
sur ce bouclier, une moisson et une
vandange avec quelques autres jolivetez
dont je ne parle point :
mais ne voila t'il pas une graveure
bien descrite. Cela ressemble plustost
à une vraye histoire qu'à une
peinture, et de la sorte comme
Homere le dit, il faut croire que
tous les personnages dont il parle
marchoient dedans ce bouclier, se
battoient l'un contre l'autre, et
parloient si haut que l'on les pouvoit
entendre. Il n'y a pas moins
de faute de jugement dans le bouclier
d'Enee. Virgile nous veut
faire acroire que Vulcan y avoit
enfermé toute la destinee de l'empire
romain, et voicy comme il
nous la represente. Il dit que l'on
y voyoit la louve qui allaittoit
les deux jumeaux, et Rome un peu
plus loin où les sabines estoient ravies ;
l'on y voyoit aussi la guerre
qui se faisoit entre les deux peuples,
et puis leur accord devant
l'autel de Jupiter ; Porsenna y assiegeoit
la ville ; Cocles y faisoit
rompre un pont dessous luy ;
Cloelia y traversoit le Tybre à
cheval ; Manlius y tenoit fort
dans le Capitole ; les oyes resveilloient
les sentinelles qui dormoient.
Le poëte descrit cela tout de mesme
que si toutes ces choses estoient
arrivees en un mesme jour. Je
voudrois bien sçavoir de quelle
sorte cela pouvoit estre depeint
en un mesme lieu. Car l'antienne
Rome que Romulus avoit fondee
n'estoit pas faicte comme elle
estoit du temps des gaulois, et
puis le moyen de representer une
ville, tantost pleine de resjoüyssance,
tantost de guerre, tantost assiegee
par les etrusques, et tantost
par les gaulois. Toutes ses
diverses faces ne se peuvent depeindre ;
et Virgile parle de tant
de particularitez que pour les faire
reconnoistre aussi naivement
comme il raconte, il eust fallu
necessairement qu'il y eust eu
plus de cinquante separations au
bouclier, comme de divers tableaux
afin d'y representer les estats
differens de la ville de Rome ;
et quelques autres affaires qui se
passoient plus loin : mais Virgile
ne songeoit pas à observer cét ordre.
Voila comme il a bien rencontré
en imitant son predecesseur,
et si l'on veut faire une recherche
exacte, l'on trouvera
qu'en beaucoup d'autres lieux il
est digne de censure. Il dit que
Vulcan forgeoit un foudre qui
estoit composé de trois rayons de
pluye, de trois rayons de nuee humide,
de trois rayons de feu, et de
trois rayons de vent austral : n'est-ce pas une grande sottise de dire
qu'un forgeron travaille en des
ouvrages composez de choses humides ?
L'on ne luy sçauroit pardonner
cecy si l'on ne me respond
qu'il se conforme aux autres poetes
qui parlent si diversement de
Vulcan, que les dieux n'ont rien
qu'il n'ayt fait de ses mains. Il fait
des armes, il fait des joyaux enrichis
de pierreries, il fait des chariots,
et il bastit des maisons, si
bien qu'à ce compte l'on ne sçauroit
jamais descouvrir s'il est armurier,
orfevre, charpentier, ou
masson ? C'est ainsi que Virgile
manque à distinguer les choses,
et je ne sçay quel âge pouvoit
avoir Ascagne au temps que son
pere alla en Italie, car encore
que ce poëte en parle d'ordinaire
comme d'un enfant à porter sur
le bras, il luy attribuë incontinent
autant de force et de valeur qu'à
son pere. Outre cela, il nous en
donne bien à garder quand il parle
du rameau d'or, apres lequel il
fait tant suer ceux qui expliquent
les fables ; il dit que ce rameau
estoit semblable au guy qui
croist sur les chesnes ; il est donc
bien besoin de se mettre en peine
pour sçavoir ce que c'estoit, puisqu'il
faut croire que c'estoit du
guy mesme infailliblement. Je
veux mettre Ovide en suite de ce
poëte puisqu'il estoit de ce temps,
et je ne parleray que de son livre
de metamorphoses, qui est son
principal ouvrage. Il n'a faict en
cela que fagotter ensemble toutes
les fables que ceux qui l'avoient
precedé avoient inventees, et
s'il y a mis quelque chose qui
n'estoit point encore escrit, ce
sont des contes que les fileuses de
Rome luy avoient apris. J'employe
contre les diverses divinitez
dont il à parlé, le traicté que
j'ay faict du banquet des dieux,
lequel je croy que mon juge à leu,
et plusieurs de cette compagnie
aussi, et pource qui est de ses diverses
transformations je les ay
desja renduës assez ridicules par
les discours que j'en ay tenus de
fois à autre en tant de lieux qu'il
n'y à personne icy qui les ignore.
Toutefois je diray encore que bien
que la metamorphose ne soit
qu'une extravagance, si est-ce qu'elle
est moins blasmable lors qu'il
semble que l'on en donne une pertinente
raison, comme de dire cet
amant à esté metamorphosé en
une horloge de sable, pource qu' il
faloit qu'il n'eust point de repos
aussi bien apres sa mort que durant
sa vie : mais lors que l'on fait
changer un homme en un je ne
sçay quel arbre, et que l'on n'en
fait point naistre une occasion qui
aproche de la vray semblance, c'est
lors que l'on est digne d'estre mesprisé.
Cependant vous verrez
qu'Ovide manque en cecy presque
par tout, et pour dire ses sottises
il faudroit raporter son livre
tout entier. Je ne me veux amuser
qu'a ce qui semble estre plus grave
et plus remply de philosophie.
Je vien à la metempsycose dont il
à voulu parler. Il met que Pythagore
disoit qu'il avoit esté autrefois
Euphorbe, et qu'il avoit reconnu
au temple de Junon le
bouclier dont il se servoit à la
guerre de Troye : mais comment est-ce que l'on à peu souffrir cette
impertinence sans se rire de luy ?
Je ne luy voudrois pas reprocher
que la transmigration des ames
d'un corps à un autre est une faulseté ;
nous permettons ces opinions
aux poëtes payens, mais
c'est à la charge qu'ils donneront
quelque couleur à leurs mensonges
sans qu'il s'y trouve des contrarietez.
Or il s'en void icy une
manifeste, et non seulement dans
Ovide, mais dans tous ceux qui disent
la mesme chose : car ils asseurent
que le dieu Mercure voulant que
les ames qui sont aux enfers aillent
prendre de nouveaux corps,
il les fait boire au fleuve de l'oubly
afin qu'ayant perdu la memoire
des maux qu'elles ont desja eus
une autrefois au monde, elles ne
fassent pas de difficulté d'y retourner.
L'on connoist par là que Pythagore
ne se pouvoit pas souvenir
des personnages qu'il avoit
desja joüez, et quand il l'eust pu
faire je luy eusse bien voulu demander
pourquoy les autres n'eussent
pas eu un mesme privilege.
Je ne doute point que la principale
loüange que l'on donne à Ovide,
ne soit d'avoir attaché ensemble
tant de diverses narrations :
mais en despit de tous les pedans
à qui j'ay ouy dire cela dés l'enfance,
je soustien que cet assemblage
est ce qu'il y à de plus impertinent
en ce poëte. Quiconque veut remplir
un livre de divers contes doit
s'establir un ordre qu'il suive tousjours,
comme par exemple il doit
suivre la chronologie, ou bien
traiter de chaque chose suivant les
sujets qu'il distribuë à chaque livre ;
mais Ovide n'a rien fait de
semblable. Ses contes ne naissent
point insensiblement dans ses metamorphoses ;
ils y sont clouez
par force, et l'on void bien qu'il
s'esgare plustost que d'aller de
droict fil, si bien qu'il n'y à memoire
si heureuse qui en lisant
son livre ne perde aussi tost le souvenir
du sujet qui à fait naistre le
discours où il sera occupé. Quelque
metamorphose estant arrivée,
il se trouve quelque homme qui
raconte une chose aussi merveilleuse,
et apres sa narration l'autheur
en met une autre de son
mouvement propre, et puis il luy
semble qu'il luy vient à propos de
parler de ce qui s'est passé en tout
le païs sur lequel il est tombé ; en
fin sa suite est si mauvaise que je
ne sçaurois lire son ouvrage sans
avoir pitié de luy et de tant d'aveuglez
qui l'estiment. Il y à eu encore
quelques poëtes latins de son
siecle, mais ils ne sont pas renommez
où bien ils n'ont fait que des
odes et des epigrammes qui n'aportent
pas beaucoup de prejudice.
Je veux venir aux poëtes italiens.
Il y à l'Arioste qui à fait un
roman remply d'inventions absurdes.
Sa fable est à l'imitation de
celles des chevaliers errans, et
neantmoins l'on y trouve aussi
beaucoup de choses prises des metamorphoses
d'Ovide. Le cheval
volant d'Astolphe est le Pegase de
Persee, et tous ces deux guerriers
donnent du secours à une fille exposee
à un monstre. Chacun trouvera
facilement d'autres raports.
Au reste l'ordre est si mauvais qu'il
y à cinquante contes entassez les uns sur les autres. L'autheur les
fait à sept où huict fois, et vous
lairra deux chevaliers l'espee haute
prests à se fraper pour aller
voir ce que fait un autre, et puis
il revient à eux pour leur faire donner
deux ou trois coups d'espee,
et puis il les quite encore. Voila
comme il nous fait languir apres
des sotises, et ses chevaliers se
transportent aussi viste d'un pais
à l'autre que si tous leurs chevaux
avoient des aisles. Quant au Tasse
nous luy sommes redevables aussi
bien qu'à l'Arioste d'avoir fait une
fable de nostre histoire. Ce dernier
le fait avec impertinence, car
bien qu'il soit obligé de parler en
chrestien dans sa Hierusalem assiegee,
il ne laisse pas de parler aussi
souvent en payen, et de mettre
en jeu les antiennes divinitez. Il
y en a beaucoup qui ont ainsi meslé
les choses avec fort peu de jugement,
mais je tien qu'il les faut
condamner tous à la fois. Pour
venir à nostre temps je vous parleray
du plus celebre poëte qui
ayt jamais esté en France. Chacun
peut bien croire que c'est
Ronsard, et quelque bonne opinion
que l'on ayt de ses oeuvres
je ne me puis empescher de les attaquer.
Que l'on voye ses sonnets,
ses poëmes, et ses elegies,
tout est plein d'absurditez antiques,
et quant à ses hymnes où
l'on croid qu'il à fort bien reussi,
prenez celles des quatres saisons
de l'annee que l'on estime le
plus, pource qu' il y à des fables
de son invention. Le pere et la
mere qu'il donne dans l'une à l'hiver
ne luy sont pas donnez dans
l'autre, et ainsi fait il changer de
parens à toutes les quatre saisons
pour les accommoder à ses desseins.
Pour sa franciade, il y a presque à
dire les mesmes choses contre elle
que contre les autres poësies que
nous avons desja nommees, car si
Virgile a imité Homere, Ronsard
a imité Homere et Virgile tout
ensemble, mais d'une imitation si
vile et si basse qu'elle ne luy est
point pardonnable. Si Pallas cache
Ulysse d'une nuë, quand il va
treuver le roy Alcinous, et si Venus
cache de mesme Enee quand
il va trouver Didon, il a falu que
Ronsard ayt dit aussi que cette deesse
fit la mesme faveur à Francus
quand il alla vers le roy Dicee, bien
qu'il ne dise point quel besoin il
estoit de cacher ainsi cét heros.
Ce Francus avoit souffert un naufrage
sur la mer comme Enee, et
ses bonnes hostesses deviennent
aussi amoureuses de luy. Il les mesprise
toutes deux bien qu'il leur
fasse bon visage pource qu' il songe
tousjours aux destins qui l'avertissent
qu'il doit fonder une
nouvelle Troye. C'est tout ce que
faict Enee, et ce qui est une chose
bien plus ridicule pour imiter les
sottises d'Homere, Ronsard ne
feroit pas faire trois pas à son
heros que ce ne fust, par le commandement
d'un dieu. Tantost
Mercure se deguise, tantost
Venus ; il les void tantost en dormant,
tantost en veillant, et puis
tantost il a des augures et des avertissemens
dans lesquels est contenu
tout ce qui luy arrivera, si bien
que lors que cela luy arrive, cela est
repeté encore une fois, et encore une autre fois s'il le raconte à quelqu'un,
ce qui est tellement ennuyeux
que l'on ne le peut lire
qu'avec peine. Ne void on pas
que c'est tousjours la mesme invention,
qui se met à faute d'autre,
et outre cela n'estoit ce pas
une impertinence mesme parmy
des payens de croire que les dieux
allassent si promptement d'un costé
et d'autre pour le secours d'un
mortel ? Tous ces poetes cy ne
font point faire de priere à ceux
qu'ils ont entrepris d'honorer,
qu'ils ne mettent que tout aussi
tost l'on entendit un tonnerre à
main gauche pour tesmoigner
que Jupiter les exauçoit. Le tonnerre
ne leur coustoit guere en ce
temps là, en quelque saison que
ce fust. Ronsard a voulu faire aussi
des comparaisons et des descriptions
comme ceux qu'il prenoit
pour patron, mais bien que ce soit
ce que plusieurs ont estimé le plus,
c'est pour moy ce que j'estime le
moins. Il s'amusera à descrire
particulierement le bruit que faict
une cognee en frappant contre
un arbre, le grand nombre des
planches que l'on sioit pour bastir
des navires, combien de clouds l'on
y mettoit, et la peine qu'il y avoit
a faire entrer ces grands vaisseaux
dans la mer. Cela est bien mechanique,
et j'aymerois bien mieux
qu'il se fust amusé à descrire les
diverses passions des hommes, et
d'autres choses d'importance. Il y
eust eu davantage à profiter pour
les lecteurs. Je ne vous dy point
s'il a de mauvaises rimes ; il en est
si grand observateur que l'on ne
sçauroit juger si le fils d'Hector
s'appelloit Francion ou Francus,
car pour venir à la rime de vaincus
il met quelquefois Francus, et
pour venir à celle de nation il met
quelquefois Francion. Je ne vous
diray pas non plus si ses vers sont
mal tournez et s'il y a des fautes à
la syntaxe, je suis un si doux ennemy
que je ne le veux pas poursuivre
avec tant de rigueur. Parlons
seulement encore du dessein que
Francus ou Francion a eu de sçavoir
les choses à venir, non pas en
allant aux enfers, mais en faisant
evoquer les ombres par la magicienne
Hyante. Elle luy fait venir
tous les roys de France ses successeurs,
et c'estoit par là que Ronsard
avoit trouvé l'invention d'inserer
toute nostre histoire dans sa franciade,
elle fait desja un gros livre,
et neantmoins il ne parle que de la
premiere race, tellement qu'il eust
falu encore pour le moins deux
livres pour celle de Pepin et de
Capet. C'eust esté une longueur
fort ennuyeuse, et une inegalité
fort remarquable, et puis pourquoy
estoit il obligé de mesler nostre
histoire parmy ses fables ?
Puisque tant d'autheurs en ont
traicté elle nous est assez connuë,
et c'eust esté assez de dire qu'Hyante
conta au fils d'Hector quelques
actions de Pharamond, de Clodion,
de Meroüee, et des autres
rois. Ne se monstre t'il pas plustost
historien que poëte ? Que si l'on
me represente que cette magicienne
avoit bien le pouvoir de
dire mot à mot les choses à venir,
et que par consequent il les
luy faut faire raconter ; ne puis-je
pas respondre qu'il n'y a point de vray semblance qu'une personne
possedee de fureur divine comme
cette magicienne estoit, peust parler
en termes aussi clairs, et avec une
aussi bonne suitte que si elle eust
parlé d'une chose passee dont ell'eut
sçeu l'histoire par coeur. Les plus
grandes et les plus croyables propheties
qui ayent jamais esté n'ont
jamais eu cét ordre, et l'on y trouve
tousjours de l'obscurité, afin que ceux qui les sçavent ne se meconnoissent
point, et confessent
qu'ils auront tousjours affaire de
Dieu, soit pour expliquer ce qu'ils
n'entendent qu'à moytié, soit
pour leur ayder à faire reüssir ce
qu'il leur a revelé. Apres tout cela
je ne puis comprendre comme il
se peut faire qu'Hyante qui est
payenne parle de Jesus Christ, de
l'eglise, du baptesme, et du mespris
des idoles comme si elle estoit
desja chrestienne, et puis je
m'estonne comment Francus à
qui elle parle admirant cette nouveauté,
ne luy demande point ce
qu'elle veut dire. Si Ronsard eust
obtenu les pensions qu'il desiroit
il eust encor'fait de belles choses.
Il nous eust tant obligé que de
faire venir le fils d'Hector jusques
sur le bord de la Seine pour y bastir
la ville de Paris en souvenance
de son oncle. C'est une belle imagination
de croire qu'il eust voulu
donner à sa ville le nom d'un
homme qui estoit cause de la ruine
de toute leur patrie et de toute
leur famille ; il luy eust bien plustost
donné le nom d'Hector.
Ronsard n'avoit guere affaire de
vouloir apuyer par sa poësie la ridicule
opinion de quelques sots
chronologistes qui veulent que
les françois descendent de ce Francus,
bien que ce nom soit plustost
allemand que phrygien, et que
l'on ne soit pas asseuré s'il y a eu
seulement un Hector, et si Troye
a esté prise. Depuis ce poëte il y
en a eu une infinité en France de
toute sorte de façons, mais puisqu'ils
n'ont fait que de petits ouvrages,
et que sans inventer aucune
fable, ils ont mis en usage les
fables antiennes, je me sers contre
eux des raisons que j'ay alleguees
pour faire mespriser toutes
ces fictions ; comme par exemple
qu'il faut laisser les antiens resver
à leur mode, et que si nous
voulions resver à la nostre, et
nous accommoder à nostre temps,
comme ils se sont accommodez au
leur, il faudroit faire aller les dieux
en carrosse ou en litiere, au lieu de
leur donner un char, et qu'il faudroit
feindre que Cupidon nous
blesse le coeur d'un coup d'escopette,
au lieu de dire qu'il nous
blesse d'un coup de fleche, et cecy
ne luy conviendroit pas mal :
car puisqu'il nous brusle le sein,
il est bien plus vray semblable que
nous sommes frapez d'une boule
enflammee que d'un traict dont
la pointe ne seroit que de fer ou
de quelque autre metal. C'est ainsi
que les nouveaux poëtes pourroient
raccommoder les vieilles poësies,
contre lesquelles je veux dire
encore en bref, que je n'y trouve
point de reigle certaine, et que je
ne sçay comment les dieux peuvent
estre immortels, puisqu'il y
en à qui sont sujets à la vieillesse.
Je m'estonne aussi pourquoy Apollon est encore jeune, veu que
Saturne est bien vieilly, et pourceque
 j'ay entendu parler de dieux,
et de demy dieux, j'ay bien de la
peine à m'imaginer, comment l'on
peut estre dieu à moitié. Les divers
signes que les poëtes ont
placez dans le ciel me mettent pareillement
en resverie : mon desir
seroit de sçavoir s'ils croyent qu'il
n'y ayt point eu d'estoilles au firmament
auparavant les metamorphoses
qu'ils racontent. Que
si quelqu'un me remonstre que
j'espluche la poësie de trop pres,
et que j'ay tort de la vouloir rendre
ridicule, pource que ses fables
sont autant de mysteres, et qu'il
n'y a rien qui n'ayt un sens caché,
je respondray que l'on treuve
tout ce que l'on veut par allegorie
dans quelque narration que
ce soit, et qu'à un mesme suject
un esprit inventif peut donner
dix mille explications : mais que
ce n'est pas à dire que le poete ayt
songé à cacher de si belles veritez
dessous ses fables ; aussi quand j'avoürois
que les poëtes auroient
songé à couvrir quelques secrets,
je nierois qu'il y en ayt aucun qui
y ayt bien reüssy. Leurs fictions
sont trop entremeslees pour y
trouver quelque chose de certain.
L'on donnera une mythologie au
commencement d'une fable, à
cause que l'on donne tel visage
que l'on veut à une chose du premier
coup, mais le reste ne se rencontrera
pas, ou bien l'on y remarquera
une grande contrainte.
Quand Homere dit que Jupiter
embrasse Junon, et que le printemps
renouvelloit sous eux, ceux
qui se meslent de l'expliquer, disent
que Jupiter est le ciel et Junon
l'air, et que lors que l'air est
eschauffé par la chaleur du ciel,
les herbes sont produites sur la
terre comme les enfans de ce mariage.
Voila une explication qui
est facile à donner, mais comment
est-ce que l'on la poursuivra ?
Pourquoy est-ce que l'air veut
tant de mal aux troyens ? Pourquoy
est-ce que Neptune qui est
la mer est aussi leur ennemy ?
Est-ce à cause que Laomedon ne
l'a pas payé de la peine qu'il a prise
à bastir leurs murailles avec Apollon,
qui est le soleil. Quelle extravagance
est ce là de dire que la
mer et le soleil ont basty les
murailles d'une ville ? Mais voyons
si Virgile rencontre mieux.
Enee est fils d'Anchise et de Venus ;
ce seroit une grande vilennie si
l'on prenoit cela au pied de la lettre.
Il faudroit croire qu'une
deesse se seroit abandonnee à un
mortel ; mais je permets au mythologiste
de dire que l'on a reputé
plusieurs mortels enfans de
dieux ou de deesses, non pas
qu'ils en eussent esté engendrez
charnellement, mais pour
faire entendre qu'ils estoient addonnez
aux choses qui sont sous
le pouvoir de ces divinitez. Ainsi
les vaillans ont esté estimez enfans
de Mars, les bons musiciens
enfans d'Apollon et des muses, et
les bons yvrongnes enfans de Bacchus ;
l'on dit de mesme qu'Enee
estoit fils de Venus, pource qu' il
estoit addonné à l'amour. Voila
qui va fort bien pour le commencement,
car cette deesse fait aborder Enee à Carthage où elle le fait
joüir de Didon, et puis apres elle
luy promet un autre royaume
et une autre femme : mais quand
elle se trouve dans les combats pour
le secourir, et qu'elle faict d'autres
actions qui ne concernent point
l'amour, quelle explication est-ce
que l'on y peut donner, veu que
Venus à esté tousjours prise pour
le plaisir que l'on gouste dans la
joüissance amoureuse ? Ainsi tout
le sens qui est donné aux fables
soit par les physiciens soit par les
philosophes moraux est fort sujet
à clocher, si ce n'est qu'ils prennent
les ouvrages par pieces selon
leur fantaisie : mais quand ils le feroient
si bien que cela pust servir
à quelque chose, l'extravagance
des poëtes ne seroit pas justifiee.
Il suffit de ce que j'ay dit pour faire
connoistre l'absurdité de ces explications,
et c'est une reigle qui
peut enseigner à treuver toutes
les autres. Il est temps que je parle
des poëtes que nous avons aujourd'huy,
lesquels n'inventent
point de fables de verité, pourcequ'
ils ne sçauroient faire que des
sonnets, et de petites chansonnettes.
Il ne faut rien dire contre
eux que ce que je dy une fois, lors
que l'on me vid soustenir que leurs
charmes, leurs attraits, et leurs
destins, estoient les plus beaux ornemens
de leurs ouvrages avec
quelques antitheses et quelques
hyperboles. Or je vous asseure
que maintenant ils sont au bout
de leur finesse, et qu'ils ne sçauroient
plus rien escrire qui ne soit
pris de leurs compagnons. Ils deguisent
seulement les choses, et
nous donnent ceste imagination
quand nous les voyons faire, que
leur poësie est comme un vieux
haut dechausse que les fripiers ont
tant retourné et regratté de fois
que l'on ne sçait plus de quel biais
le mettre. Les uns diront que les
yeux de leur maistresse sont des
flambeaux qui éclairent à leur mort,
et les autres que ce sont des soleils
qui leur donnent le jour et la
vie. Il se trouve souvent de petites
contradictions dedans leurs
pointes qu'ils accommodent de
toutes façons pour venir à leur
sujet. L'on void bien que tout cela
n'est qu'une pure sottise, et que
c'est un mestier qui n'est propre
qu'aux fayneans de mesme que
l'amour. Nous avons encore
maintenant une autre genre de
livres contre lequel je me suis deliberé
de parler. Ces livres s'apellent
des romans, et c'est proprement
une poësie en prose. Il y en
à d'une infinité de façons. Les premiers
qui ont esté veus en France
ne sont remplis que de chevaleries,
mais ce sont des monstres
que je ne veux pas combattre ; l'on
les à desja vaincus, et je suis bien
asseuré que personne de cette compagnie
ne les estime. Au lieu de
leurs enchantemens, il y à des livres
où l'on treuve des choses qui
passent pour vray semblables, et
celuy à mon avis sur lequel se sont
formez tous les autres, est le roman
d'Heliodore. Cette fable faite
en forme d'histoire n'est pas
exempte des resveries des anciens
poëtes ; tous ceux qu'elle introduit
sont ordinairement avertis
en songeant de ce qu'ils doivent faire, comme s'il n'y avoit
qu'à siffler pour avoir de beaux
songes. Ce Gnemon dont Heliodore
parle est à mon avis un impertinent
homme. Il veut tousjours
se representer les choses
que Calasiris luy conte comme si
elles estoient presentes, et n'estant
pas content d'avoir dit que
les ceremonies d'un anniversaire
ne sont pas passees pour luy,
et qu'il faut que ce bon vieillard
les luy fasse voir, il l'importune
encore apres de luy dire qui fut le
vainqueur à la course, pource qu' il
craint autant pour Theagene que
ceux qui estoient presens. Cette
finesse est repetee trop de fois
pour sembler agreable, et afin que
nous ayons des imaginations pareilles
à celles de Gnemon, nous
dirons qu'il nous donne autant
de peine à l'ouyr comme au prestre
Calasiris. Aussi estoit ce un
homme fort mesprisable que ce
jeune grec ; bien qu'Heliodore le
fasse fils d'un areopagite, il nous
fait croire qu'il avoit l'esprit bien
foible. Il tremble de peur à tous
coups, il n'a non plus de courage
qu'une femme : mais de verité il
ne le faloit pas faire de beaucoup
plus vaillant que Theagene qui est
le principal de l'histoire. Cettuy-cy
ne fait des actions guere genereuses,
et je ne trouve pas beaucoup
à propos dans son histoire
le siege de la ville de Syené, ny
le combat des perses contre les
aethiopiens, puisqu'il n'a aucune
part en ces grandes affaires, et
qu'il n'est qu'un pauvre esclave lié
de chaisnes ; au lieu qu'il estoit facile
à l'autheur de l'employer aux
plus beaux exploicts de guerre
pour nous donner un vray contentement.
Heliodore a aussi oublié
de rendre son histoire parfaicte.
Il devoit parler des parens de
Theagene aussi bien que de ceux
de Chariclee. Le roy d'Aethiopie
donne sa fille en mariage à un inconnu
qui ne reçoit point de
nouvelles de son païs. Cette histoire
merite bien d'estre accompagnee
de celle des amours de
Daphnis et de Cloé. L'autheur
faict ces jeunes gens si sots et si
avisez tout ensemble, qu'il n'y a
rien de vray semblable, mais ce qui
me met en colere principalement,
c'est que je croy que ce livre a donné
sujet à plusieurs d'en vouloir
aussi faire d'autres de bergeries, et
je vous asseure qu'ils l'ont si bien
imité qu'ils font tous que leurs
bergers ne connoissoient ny leur
pere ny leur mere ainsi que Daphnis
et Cloé, et qu'estans petits enfans
ils avoient esté emportez avec
leur berceau par quelque desbordement
de riviere, tellement qu'ils
avoient esté trouvez par quelque
homme qui les avoit faict eslever.
Regardez si Baptiste Guarini
dans son berger fidelle n'est pas si
sot qu'il use de la mesme invention,
et si une infinité d'autres ne
le font pas encore, comme si cela
estoit de l'essence de la bergerie
d'avoir esté perdu en enfance. Les
espagnols ont eu des bergeries
auparavant nous ; Montemajor
leur a donné sa Diane où je ne
trouve aucun ordre. Qui plus est
je n'y voy que des fables et des
enchantemens de Felicia. Cette
sorciere avoit une chambre où Orphee estoit demeuré enchanté,
quoy que les poëtes disent qu'il
fut desmembré par les bacchantes
de Thebes. Il joüoit de sa lire, et
en chantant il aprenoit aux bergers
qui estoient les statues des
dames qui se voyoient autour de
luy. C'estoient des princesses d'Espagne
dont l'autheur pouvoit
bien sçavoir toute la vie, et voila
une belle finesse dont quantité
d'autheurs se servent faisant raconter
par prophetie ce qui est de
leur temps. Ils devinent les choses
quand elles sont venuës. Il est vray
que le premier de nos bergers
françois qui est Ollenix Du Montsacré
n'a rien de semblable en ses
bergeries de Julliette : mais il vaudroit
bien mieux qu'il eust imité cela
que d'avoir fait encore pis. Il divise
son livre par journees, et fait venir
des bergers dedans des prez et
des boccages sans qu'il nous parle
du lieu où ils se retirent ny de la
façon qu'ils vivent. Il y a force
satyres qui dressent des embusches
aux bergeres : mais encore
luy pardonnera t'on cela, puisque
l'on peut dire qu'il veut parler
comme les poëtes, qui font rencontrer
aussi facilement de ces
dieux champestres dedans les
bois comme des sangliers ou des
cerfs. Il faut prendre garde seulement
à ce qu'il fait faire à ceux
dont il descrit les amours. Ses bergeres
sont les plus effrontees du
monde, elles descouvrent non
seulement leur passion aux bergers
sans modestie : mais elles courent
apres eux par monts et par
vaux et les veulent prendre à force.
Leurs discours et leurs vers
sont si abominables, que des que
j'en ay leu un fueillet, c'est assez
pour me mettre en mauvaise humeur
quinze jours si je ne pren
vistement quelque antidote. Il
n'y a point là d'autres avantures
sinon que les bergers et les bergeres
se fuyent ou se cherchent, mais
en recompense s'estant tous assemblez
en un lieu, il y a quelqu'un
qui conte une histoire chaque
jour. Bien que ce soient souvent des
bergeres qui facent cet office, elles
citent bravement les autheurs
grecs et latins (comme s'il estoit
à croire que des personnes rustiques,
et encore des femmes eussent
tant leu) et qui plus est elles
donnent tousjours de beaux exemples
des philosophes et des autres
hommes illustres.
L'autheur ne
considerant pas non plus qu'il
les faict payennes, leur faict parler
de plusieurs personnages de la bible,
comme par exemple il y en a
une qui dit que de mesme que
Tobie aveugle et destitué de tous
biens, fut par le moyen de l'ange
plus heureux que jamais ; ainsi ce
pauvre amant dont elle parle,
obtint de la felicité par le moyen
de son page que Dieu suscita pour
le secourir. Il est vray qu'Ollenix
observe fort aussi la chronologie.
Bien qu'il semble par toute
sorte de raisons, que ses bergeries
soient des choses aussi antiennes
que la naissance de Jupiter puisque
l'on ne vit plus en Arcadie de la
sorte comme il dit, les belles histoires
que ses bergeres racontent
sont neantmoins faictes de ce
temps, l'une à Venise, l'autre à
Florence, et l'autre à Barcelonne, et il y en a mesme une si recente
qu'elle est arrivee pendant le regne
du grand roy françois. La
bergere qui parle dit aussi les loüanges
de ce prince comme si elle
l'avoit connu, ce qui est une impertinence :
car quand l'autheur
ne se tromperoit point icy au
temps, il se tromperoit tousjours
en ce que des personnes sauvages
comme celles qu'il introduit, ne
pouvoient pas sçavoir tant de
nouvelles particulieres de la France
dont elles estoient trop esloignees.
Apres des fautes de jugement
si insignes, et apres avoir
prophané des passages de l'escriture
saincte, comme il à fait en les
alleguant mal à propos, je croy
mon juge, que si cet autheur estoit
encore au monde l'on luy feroit
grace de ne l'envoyer qu'aux galeres
pour avoir si mal employé son
temps. L'Angleterre n'a pas manqué
d'avoir aussi son Arcadie, laquelle
ne nous à esté monstree que depuis
peu par la traduction qui en à esté
faite. Je ne trouve point d'ordre
là dedans, et il y à beaucoup de
choses qui ne me peuvent satisfaire.
Tout au commencement il
y à des plaintes du berger Strephon
et du berger Claius sur le
depart d'Uranie sans dire qui elle
est, ny en quel lieu elle est allee. Or
il faut qu'un autheur ne commence
son livre qu'en parlant des personnes
principales de son histoire,
et dont il veut faire valoir les
actions par dessus les autres, mais
pourtant cettuy-cy ne parle non
plus apres de ces deux bergers que
s'il ne les avoit point nommez, et
quoy qu'il les fasse venir joüer des
jeux devant le roy Basilius, je tien
cela comme si ce n'estoit rien, puisque
l'on ne void point la fin de
leurs avantures, et que ces vers où
ils parlent de leurs amours sont si
obscurs que l'on les prend pour
des oracles d'une sybille. Il est vray
que Sidney estant mort jeune, à
pu laisser son ouvrage imparfait :
mais il ne faut pas que nous patissions
de cette infortune, et que
l'on nous force à tenir une chose
pour parfaite, à cause que l'on la
pouvoit rendre telle. Il n'y à rien
qui m'empesche de parler maintenant
de l'Astree que je mets apres
l'Arcadie, pource que c'est une
piece plus nouvelle, encore que
nous n'ayons pas veu l'autre si
tost. La derniere fois que l'autheur
de l'Astree vint à Paris, je
l'allay visiter avec quelques uns de
ma connoissance, et je trouvay de
vray que ce que l'on m'avoit dit
de sa vertu et de son esprit estoit
au dessous de ce que je remarquois
en luy : mais se peut il pas bien faire
que les personnes les plus excellentes,
laissent partir des ouvrages
de leurs mains où l'on trouve
dequoy reprendre ? Si je me voulois
exercer icy pense-t'on que je
demeurasse muet ? Trouve t'on à
propos que ce livre s'apelle l'astree,
veu que dans tous les volumes
l'on parle plus de Diane, de
Galathee, de Silvie et des autres
que de cette bergere. Si Hylas par
le tout à bon lors qu'il donne des
preuves de sa plus grande inconstance,
ne faut-il pas confesser qu'il
est foû au souverain degré, et que
par consequent l'on ne le mesprise
pas tant comme l'on devroit ? Que si l'on me veut faire croire
qu'il n'est pas foû, et qu'il est seulement
de bonne humeur, je respondray
que c'est une faute de ne
nous en avoir point lasché quelque
parole parmy des grands discours,
et de ne nous avoir point
osté les scrupules que nous donnent
les inegalitez de son esprit.
Pour Silvandre je mets en doute
si les raisons de sa philosophie sont
tousjours bonnes, et s'il n'a point
quelquefois de la plus fine resverie
de Platon. Toutes les histoires
qui se racontent apartiennent
à des personnes estrangeres : mais
elles viennent toutes en forests
par une mesme invention ; c'est
tousjours un oracle qui les y envoye.
Il y à aussi en de certains endroits
des discours fort longs, et
je voudrois que l'autheur ne les
eust point faits et qu'il se fust plustost
amusé à nous achever tout
l'ouvrage. C'eust esté alors que
nous en eussions donné un plus
solide jugement. Mais je puis asseurer
encore de ce que nous voyons
à cette heure, qu'il n'y à guere
d'aparence d'avoir dit qu'il y
avoit en forests des bergers si civilisez
du temps de Merouee, veu
que les histoires nous aprennent
que tous les gaulois estoient encore
en ce temps là fort sauvages.
Neantmoins ce livre s'est acquis
tant de vogue que j'ay ouy dire
plusieurs fois à Lysis et à ses compagnons
que c'estoit le breviaire
des amoureux. Il s'est fait d'autres
romans qui ne parlent point
de bergers, mais de princes et de
gentils-hommes. Nous avons
l'argenis qui est un livre, auquel
je ne suis pas prest d'accorder la reputation
que plusieurs luy ont
voulu donner. Vous voyez au
commencement que l'univers
n'avoit point encore adoré Rome,
et que l'ocean n'avoit pas
encore cedé au Tybre, lors que
sur la coste de Sicile où le fleuve
Gelas entre dans la mer un navire
estranger vint prendre port
d'où sortit un jeune chevalier
merveilleusement beau. Qui est-ce
qui ne connoist que voila une
remarque trop generale pour une
chose trop particuliere ? S'il estoit
question de la conqueste de l'une
des quatre parties du monde, où
d'un changement universel de religion
et de coustumes qui seroit
arrivé par toute la terre, il ne seroit
pas possible mauvais de monstrer
ainsi le temps : mais puisqu'il
ne s'agist que du moment auquel
un navire aborda en Sicile, il ne faloit
que dire quelle heure il estoit,
s'il faisoit jour où s'il faisoit nuict,
si l'on estoit en hiver où en esté ;
où bien tout au plus il estoit permis
de parler de l'estat ou se trouvoient
les affaires de cette isle. En
effect chacun m'avoüra que si l'autheur
avoit dit que Meleandre regnoit
en Sicile et que Lycogene
qui avoit pris les armes contre luy
estoit sur le poinct de faire la paix
lors qu'un tel vaisseau arriva au
port, ce seroit une chose beaucoup
plus judicieuse. Quand l'on
manque ainsi dés le premier mot,
je ne sçay ce que l'on peut attendre
en suite ? Vous voyez d'abord
qu'une dame trouva deux chevaliers
si aymables qu'elle fit voeu
de les faire peindre, et bien qu'elle n'accomplist son voeu que long-temps
apres, l'autheur se destourne
de sa narration pour dire des
vers qu'elle fit mettre au bas du tableau.
C'est troubler son ordre
pour nous aprendre une chose
qui n'estoit pas beaucoup necessaire.
Vous voyez de mesme par
tout le livre force vers qui interrompent
l'histoire, et je n'en sçay
point qui ne soient mis mal à propos,
excepté quelques hymnes
qui se chantent à l'honneur des
dieux. Pour les diverses avantures
qui se treuvent là dedans, elles
n'ont rien de si merveilleux que
l'on n'en voye de semblables dans
tous les livres d'amour. Un jeune
prince est nourry avec des personnes
de basse condition, de peur
que l'on ne le fasse mourir. Des
voleurs l'emmeinent et le vendent
à un roy qui le cherit comme s'il
estoit son fils. Ce roy perdant
une bataille le jeune prince est
pris et mené en sa patrie où sa
mere le rachete. Quelque temps
apres avoir esté reconnu pourcequ'
il est, la renommee de la beauté
d'Argenis le rend amoureux. Il
va en Sicile et se deguise en fille
pour demeurer avec elle. Des
traistres voulans tuer le roy
Meleandre, il le deffend, puis il
s'evade apres s'estre faict connoistre
à sa maistresse. Il revient
à quelque temps de là sous un habit
d'homme, et acquiert les bonnes
graces de Meleandre et d'Argenis,
mais en fin ses ennemys le
forcent à quiter la Sicile. Il est porté
par deux fois en Mauritanie, et
à la seconde il donne un grand secours
à la royne de ce pays. Elle le
renvoye avec Arcombrote qui est
reconnu pour fils de Meleandre, si
bien que perdant les pretentions
qu'il avoit d'espouser Argenis il
les cede à Poliarque. Voyla un
sommaire de toute l'histoire dans
laquelle je ne trouve rien qui
nous doive ravir. Au contraire il
m'est avis qu'elle nous doit estre
desagreable, puisque les coustumes
des païs n'y sont point observees,
et que l'on ne se gouverna
jamais en Sicile comme vous
aprenez là. Ceux qui font les subtils
nous disent qu'il y à une clef
de l'Argenis, mais j'ay bien peur
neantmoins que la serrure ne soit
meslee, et qu'ils ne puissent ouvrir
ce cabinet où ils promettent
de nous faire voir tant de raretez.
Ils veulent que Meleandre soit le
roy Henry Troisiesme, que Poliarque
soit Henry Le Grand, et
qu'Argenis soit la France : mais
quand l'autheur auroit entendu
cecy, quel moyen y a t'il de raporter
toute nostre histoire à ces diverses
avantures de roman ? Vous
voyez seulement que les discours
d'estat se raportent à nostre façon
de regir, et quand il est parlé des
hyperefaniens, chacun connoist
que ce sont les huguenots, qu'Usinalca
est Calvinus, et qu'Aquilius
est l'empereur : mais l'on
ne passe guere plus avant, et
au bout de là quand nous sçaurions
toutes ces explications,
nous n'aurions apris que des choses
qui nous sont fort communes.
Pourquoy est-ce que nous
aymerons mieux la verité cachee
dessous ce voile que quand elle est
à descouvert ? Il y en aura qui viendront m'avertir que je ne
doy pas parler de ce livre comme
d'un roman vulgaire, et qu'il est
remply de maximes d'estat qui
l'eslevent au dessus des autres :
mais lisez quelque livre qui ne
traite que de science politique,
vous y en trouverez cent fois d'avantage.
Que si l'on a commencé
d'estimer cettuy cy d'abord, c'est à
cause que dans les autres romans
l'on n'a pas accoustumé de trouver
ces choses là en si grande quantité,
et que les autheurs ne s'amusent
qu'à descrire des passions
amoureuses. Outre cela quelque
autre discours que ce soit, seroit
souvent aussi à propos que ceux
que vous treuvez dans l'Argenis ;
et je voudrois que l'autheur se
fust plustost mis à parler des choses
necessaires. Quand Arcombrote
trouva Poliarque chez sa mere, ces
deux amans devinrent furieux à
leur premiere entreveuë. Ils fremissoient
de colere, et se regardoient
depuis les pieds jusqu'à la teste
comme deux hommes qui sont
sur le poinct de se battre. Tout cela
est bon, mais je voudrois bien
sçavoir s'ils parlerent, et ce qu'ils
dirent estant en presence d'Hyanisbé
qui les obligeoit à se tenir
quelque discours. Deux paroles
m'eussent contenté : mais c'estoit
le plus difficile de toute la piece.
Les autheurs se voyant en de semblables
endroits, les passent legerement,
et j'ay remarqué dans
des livres fort signalez, que
lors qu'il est besoin de tenir
un discours sur un suject fort
pointilleux, il y a seulement que
un tel dit de tres-belles paroles
à sa maistresse, et nous voila
fort satisfaits : mais quand l'on
tombe sur un sujet ayse, l'on treuve
les discours tout de leur long.
En ce qui est de l'Argenis, si l'on
estime son langage latin, je vay
bien au contraire, car il y a une infinité
de nouveaux mots qui n'eurent
jamais cours à Rome, de sorte
que si Saluste revenoit au monde,
à peine les pourroit il entendre.
L'on peut bien adjouster quelques
mots à une langue qui vit
encore, pource que l'usage les peut
naturaliser à la longue, mais il faut
laisser une langue morte toute
telle que nous la trouvons dans les
monumens de l'antiquité, et c'est
un sacrilege que d'y toucher. Je
veux maintenant vous faire voir
ce que c'est que l'histoire de Lysandre.
Je vous proteste que ce livre
est sans invention. L'autheur
ayant ouy dire que les beaux romans
doivent avoir des avantures
pleines de merveille, n'a point
d'autre secret pour nous ravir en
admiration que de faire force rencontres
inopinees dont il remplit
tout son livre, ce qui est une chose
fort plate et fort ennuyeuse.
Lysandre venant de chez Caliste
donne secours à son pere contre
des voleurs à la forest de Fontainebleau ;
le lendemain il sert de second
à Clairange contre Lidian
frere de sa maistresse. Cleandre
quite sa femme pour aller en Hollande
avec tous ces braves avanturiers.
Lysandre y secourut encore
le mary et le frere de sa Caliste. Ils
revinrent tous en chevaliers
estrangers pour deffier les françois,
et la jouste estant cessee ils osterent leurs heaumes, et se firent
reconnoistre. Lysandre estant en
Bourgongne est consolé durant
sa maladie par un capucin qu'il
reconnoist pour Clairange, et estant
allé en habit de pelerin à Montserrat
il y trouve Cleandre et ses
gens habillez en esclaves, pourcequ'
ils avoient esté pris d'un corsaire
à la coste de Gennes en revenant
d'Italie. Le sermon estant commencé
ils trouvent que le predicateur
estoit Lidian qu'un desespoir
amoureux avoit porté dans
la devotion aussi bien que son
rival Clairange. Ils le remeinent à
Paris, et ils se font reconnoistre en
ces divers habits les uns apres les
autres. Apres la mort de Cleandre
beaucoup d'autres rencontres s'estant
passees, Lysandre alla en un
tournoy de la grande Bretagne
où il se battit contre Lidian, et en
fin il le reconnut et Alcidon et Beronte
aussi qui s'y trouverent.
Cependant Lucidan ayant demandé
au roy qu'il luy permist de se
battre contre Lysandre qui avoit
tué son oncle, Adraste son pere
se presente au lieu de son fils, aussi
faict Dorilas pere de Canliste, et
Caliste mesme deguisee en homme.
L'amazone Hypolite y vient
aussi : mais le combat est arresté
par la venuë de Lydian, d'Alcidon,
et de Beronte qui avoient esté
separez de Lysandre par une tempeste.
En fin sans vous aller dire
tout ce livre par coeur, vous voyez
par ces exemples que ce ne sont
rien que des rencontres et des
reconnoissances. Les uns se separent,
les autres reviennent, et puis ils se
retrouvent tousjours à poinct
nommé ; si bien que l'autheur
faict de ses personnages comme
un bastelleux de ses marionnettes
lesquelles il faict entrer et sortir
de leur petit theatre comme il luy
plaist. Voila toute la finesse qui se
trouve là dedans. Dailleurs vous y
trouvez bien des choses qui ne
sont pas dans la vray semblance.
Qui croira que Lysandre ayant
blessé Cloridan d'un coup de lance,
un sien parent et quelques
amys vinrent pour l'assassiner
chez Cleandre ? Comment est-ce
qu'ils avoient pû entrer en
cette maison tout armez, et
quelle rage les pouvoit porter
à faire ce coup, puisque Cloridan
asseura qu'il ne sçavoit rien de leur
entreprise ? Neantmoins à quelque
temps de là l'autheur ne sçachant
qu'elle invention prendre
pour faire battre son Lysandre,
luy fait envoyer un cartel par ce
Cloridan. Quant à l'operateur
qui pensoit les pourpoints au lieu
du corps, je permets cette magie à
un roman : mais pour l'esprit
qui aparoist à Cleandre, et le prie
de faire ensevelir son corps qui est
au fonds d'un puis, il me semble
que c'est un conte à l'imitation de
celuy d'Athenodore, encore n'est-il
pas si bon, car quelques payens
croyoient que ceux qui n'estoient
point ensevelis ne pouvoient aller
aux champs Elisees, mais pource
qui est des chrestiens s'ils sont
soigneux d'estre mis en terre saincte,
ce n'est que par une coustume
devotieuse, et ceux qui ne le peuvent
estre, ne sont pas estimez
plus malheureux pour cela, de telle
sorte qu'il n'est pas croyable qu'une ame ayt ces considerations
en l'autre monde, et qu'elle trouble
son repos pour venir prier un
homme d'ensevelir le corps où elle
a habité ! Au reste cet esprit fait
de plaisans complimens : il demande
à Cleandre s'il veut mander
quelque chose au païs où il
va. En ce qui est de la promesse
qu'il luy fait de le venir avertir de
sa mort trois jours auparavant
qu'il meure, c'est à sçavoir si Dieu
permet que nous ayons de semblables
avertissemens. Je croy pour
moy qu'il n'y à que les saincts qui
reçoivent cette grace. Neantmoins
cet esprit vint un matin
avertir Cleandre de sa mort, et ce
fut d'une plaisante façon. L'on
croid que les esprits vont tout
d'un coup où ils veulent, et qu'ils
nous trouveroient aussi bien au
fonds d'une cave qu'au haut d'une
tour. Ils n'ont que faire d'escalier
pour monter n'y pour descendre,
ny de porte ny de fenestre pour
entrer : mais cettuy-cy heurta à
la porte du chasteau de Cleandre
jusqu'à tant que ce gentil homme
vint luy ouvrir luy mesme, et
c'estoit qu'il estoit si discret qu'il
ne le vouloit pas prendre en sursaut.
Ce n'est pas une chose moins
difficile, à croire que de voir qu'un
jeune gentil-homme françois comme
Lydian est devenu en peu
de temps fort bon predicateur espagnol.
L'autheur ne se souvenant
plus qu'il avoit entrepris une
histoire, se laisse apres tomber
dans des fables à la mode d'Amadis.
Il fait prendre les armes à Caliste,
il fait battre Hypolite contre
Lysandre, comme si la delicatesse
des femmes pouvoit souffrir
ce travail. Lysandre va de
Roüen à Paris tout armé, comme
si c'estoit la coustume de la France
d'aller ainsi en temps de paix, et si
nous estions encore au temps des
chevaliers errans. Le roy Henry
Le Grand voulant rendre aussi la
justice par la voye des armes permet
à l'accusateur de Caliste de
se battre en camp clos contre
celuy qui la voudra deffendre.
Elle est mise cependant sur un
eschaffaut tendu de noir, selon
l'antienne usage ; il y a aussi d'autres
choses fort estranges, comme
quand Ypolite et sa Damoiselle Erisile
gardent des armes au camp des
Tournelles. Il ne faloit pas mettre
des avantures si aysees à reconoistre
pour des mensonges, car elles sont si
extraordinaires que si elles estoient
arrivees il y auroit plusieurs personnes
qui vivent encore qui l'auroient
veu, et l'on en trouveroit
quelque chose dans l'histoire du
roy deffunct. Pour conclusion à la
nopce de Caliste une nymphe emplit
la salle de tenebres, et fit naistre
apres une obelisque dont il sortit
tant d'eau que chacun pensa estre
noyé ; en fin l'eau s'estant retiree
l'on lût les propheties qui s'y
trouvoient escrites. L'autheur
ne nous dit point si cela se faisoit
par artifice ou par un vray enchantement,
car il ne le sçavoit pas luy-mesme,
et son dessein estoit seulement
de continuer son stile de
chevalerie. Voila ce que c'est que
le livre de Lysandre, et si vous pensez
qu'il doive estre estimé pour
son langage, je vous apren qu'il y
a force phrases gascones, et que les periodes sont quelquefois si
longues et si fort bouleversees que
l'on a de la peine à y trouver du
sens. Je ne croy pas que les avantures
de Polyxene soient capables
de soustenir la cause de tous les autres
romans de ce siecle. C'est un
livre mal commencé et mal poursuivy.
L'autheur ne dit presque
rien de soy, c'est Polyxene ou
Cloriman qui parlent tousjours.
Outre cela tous les succez sont si
communs qu'ils ne meritoient
pas d'estre racontez. Nous avons
beaucoup de livres dont je ne
parle point : car ceux là ayans les
deffaux que j'ay desja blasmez en
d'autres, je les ay assez accusez.
Ceux qui les ont leus sçavent bien
que l'on n'y trouve rien que des
redittes et beaucoup de desordre.
Dailleurs il y a presque dans tous
une faute de jugement insuportable.
L'autheur raconte qu'un tel
a raconté son histoire, et cettuy-cy
raconte qu'un autre luy a raconté
la sienne comme il s'ensuit, et
ce dernier raporte encore la narration
d'un autre, tellement que
l'on se perd là dedans, et que l'on
ne sçait plus qui c'est qui parle.
L'on peut dire que c'est l'autheur
et trois où quatre autres personnages
tout ensemble. Il feroit
beau voir un homme qui parleroit
à nous trois heures durant de
la mesme sorte qu'un autre lui auroit
parlé. Les auditeurs ne se tromperoient
ils pas souvent croyant
que ce seroit luy mesme qui parleroit ?
Il y à encore une grande sottise
dont presque toutes les avantures
sont composees ; c'est que
pour faire descouvrir quelque secret,
vous trouvez tousjours
quelqu'un qui parle trop haut et
qui sans y penser aprend ses conceptions
à ses ennemys qui sont
cachez pres de luy. Ces autheurs
ne songent pas que l'on ne void
plus guere de ces fous là qui estans
tous seuls se plaignent à haute voix,
et font le recit de leurs infortunes.
Apres tant d'impertinences que
j'ay trouvees dans les romans et
dans la poësie, vous voyez mon juge,
que ce n'est pas sans sujet que je
les mesprise, et je vous diray bien
que quand il y auroit un de ces ouvrages
qui seroit exempt de toutes
les fautes que j'ay remarquees,
je ne le priserois pas tant que le
moindre recit veritable qui se puisse
trouver au monde. Vous aprenez
dans une histoire des choses
que vous pouvez alleguer pour
des authoritez, mais dans un roman
il n'y à aucun fruict à recueillir.
Au contraire la pluspart des esprits
s'y perdent comme j'en donneray
bien des tesmoignages sans
sortir de cette compagnie. Il y à
des jeunes gens qui les ayant leus,
et voyant que tout arrive à souhait
aux avanturiers dont ils traitent,
ont desir de mener une semblable
vie, et quitent par ce moyen la vacation
qui leur estoit propre. D'ailleurs
tous les hommes ont beaucoup
de sujet de former des plaintes
contre de tels livres, veu qu'il
n'y à si petite bourgeoise à Paris ni
autrepart qui ne les veuille avoir,
et qui en ayant leu trois ou quatre
pages ne s'imagine estre capable de
nous faire la leçon. C'est cette lecture
qui leur aprend à toutes à devenir
si coquettes, et qui nous oste le moyen de faire l'amour avec innocence.
Si vous considerez toutes
ces choses, mon juge, vous ordonnerez
que personne de cette
compagnie n'estime plus desormais
tant de livres dommageables, afin de tirer petit à petit de ses erreurs
le reste du peuple françois.
Clarimond ayant icy terminé
son playdoyer il n'y avoit quasi
personne qui ne fust de son avis
tant il avoit dit de bonnes raisons :
mais Anselme se tournant vers Musardan
luy demanda ce qu'il avoit
à dire contre luy. L'on s'atendoit
qu'il feroit quelque belle oraison
pleine de fleurs de rhetorique,
lors qu'il commença ainsi de parler ;
ma foy, messieurs ce gentil-homme
à dit la verité en beaucoup
d'endroits. Je ne fay pas plus d'estime
que luy de plusieurs livres
qu'il à nommez : mais si j'ay l'honneur
de vous voir à Paris dans quelque
temps, je vous monstreray un
livre que je compose lequel vaudra
mieux que tout cela.
Personne ne put endurer l'impertinence
de cet homme. L'on
souffroit bien que Clarimond parlast
contre les romans, pourcequ'
il avoit bon esprit et qu'il s'apuyoit
sur de fortes raisons, mais
pour ce marault là qui blasmoit
ce qu'il n'estoit pas capable d'entendre,
il meritoit d'estre berné.
Outre cela l'on songeoit qu'il
avoit tort de parler contre des choses
qu'il avoit promis de soustenir :
mais il ne pouvoit pas s'acquiter
de sa promesse quand il
l'eust voulu faire, d'autant qu'il
n'avoit pas leu tous les livres que
Clarimond avoit mis sur les rangs,
et qu'il n'estoit pas assez ingenieux
pour les deffendre. L'on fit donc
une grande huee sur cet ignorant
escrivain, et Lysis ayant fait cesser
le bruit luy fit des reprimendes
de ce qu'il laissoit sa cause à l'abandon.
Il luy asseura aussi qu'il ne
travailleroit pas à son histoire,
comme il avoit eu dessein de luy
proposer. Voyant que l'on se
mocquoit de luy ouvertement il
ne respondit que par des branlemens
de teste, et se retira derriere
les autres. Clarimond ne cessoit de
dire à Anselme, mon juge, prononcez
en ma faveur s'il vous
plaist : Musardan à de semblables
conclusions que les miennes, et
personne ne s'opose à moy. Philiris
qui faisoit profession des lettres
aussi bien que Clarimond s'estoit
deliberé de luy contredire par
aemulation. Il sçavoit bien que
Musardan ne diroit rien à propos,
et son dessein avoit tousjours esté
de se joindre à luy. Trouvant donc
l'occasion de parler il se leva pour
suplier Anselme de luy donner audiance,
et de luy permettre de respondre
aux calomnies de Clarimond.
Le juge luy accorda tout
ce qu'il voulut, et chacun s'estant
apresté à jouyr d'un nouveau contentement,
il parla de cette sorte.
Je ne sçay à quoy a pensé Clarimond,
tres-docte et tres-equitable
juge, je ne sçay quelle humeur
l'a porté à nous faire une telle harangue
que la sienne, et s'il pretend
acquerir de la gloire en s'esloignant
du sens commun : mais soit
qu'il ayt parlé tout à bon ou contre
son opinion propre, si est-ce
qu'il est besoin de luy repartir et de ne pas souffrir que ce qu'il a dit
soit pris pour la verité par ceux qui
l'ont entendu. Dailleurs puisque
vous avez esté choisi pour juger
qui auroit de meilleures raisons
sur la matiere qui se presente, je
ne me puis empescher de parler
pour ne pas laisser perdre la meilleure
cause du monde à faute d'estre
deffenduë. Clarimond à tasché
de monstrer que dans toutes
les poësies et dans tous les romans
l'on ne trouve rien qui ne
soit digne de censure : mais ô
dieux ! Ne craint il point que tant
d'excellens hommes qu'il attaque
ne soient forcez de quiter les douceurs
des champs Elysees pour venir
icy se monstrer cruels à punir
sa mesdisance, ou tout au moins
pour m'encourager à prendre
leur protection ? Je croy facilement
cette derniere chose, et je
m'asseure que je ne manqueray
pas de dire tout ce qui sera à propos
pour mon sujet, puisque ces
excellens genies me le souffleront
tousjours aux oreilles. Ha ! Divin
Homere, qui eust jamais pensé
qu'il eust esté besoin de chercher
des raisons pour te deffendre en
une si bonne compagnie que celle-cy ?
Il le faut pourtant, et puisque
l'on se mocque de ton iliade
pource qu' elle ne contient que les
combats qui ont esté donnez pendant
la solitude d'Achile, avec la
mort de Patrocle et d'Hector, il
suffit de respondre que ce n'estoit
pas ton dessein d'en mettre d'avantage,
et que comme tu dis au
commencement tu n'as entrepris
que d'escrire le courroux du
fils de Pelee. Le reste de l'histoire
estoit assez connu parmy les grecs
sans que tu prisses la peine d'en
parler, et pour ce nom de l'iliade
que l'on condamne, il n'est point
mal à propos, puisque les combats
que l'on y treuve se font durant
le siege d'Iliun. Quand à ce qui
est des dieux que le poëte rend si
vigilans pour cette guerre, comme
si les grecs et les troyens
estoient les seuls hommes du monde,
il ne s'en faut pas estonner, car
de verité ils valoient mieux pour
lors que tout le reste de la terre,
et il estoit besoin d'espreuver les
forces de l'Europe contre celles
de l'Asie. Au reste bien que l'iliade
ne parle que du soin que les dieux
avoient de ces peuples, ce n'est pas
qu'ils eussent oublié les autres, ny
qu'Homere les eust oubliez aussi,
mais c'est que l'on ne pouvoit pas
parler d'eux sans s'esgarer de son
sujet. Que si ceux que ces differentes
divinitez affectionnent le plus
ne sont pas tousjours garantis du
malheur, il ne s'en faut pas estonner,
puisqu'elles estoient divisees
et qu'une puissance s'oposoit à
l'autre. Quant à leurs fascheuses
querelles, il les faut pardonner aux
fables. Je vien aux comparaisons,
que Clarimond trouve si mauvaises,
pour ce que la pluspart sont
prises de la chasse. A quoy est-ce
que les combats sont mieux comparez
qu'à cét exercice qui est un
apprentissage de la guerre ? Que
si Homere tasche souvent de rendre
ses guerriers semblables à quelques
animaux furieux, cela ne doit
il pas causer plus de merveille,
puisqu'il diversifie tellement les
accidens des comparaisons, qu'elles semblent toutes differentes,
bien qu'il ne parle que d'une seule
beste ? Comme par exemple il se
sert plusieurs fois de la comparaison
du lyon ; et s'il faict combattre
un grand heros contre
un chetif soldat, il dit que c'est
comme un lyon contre une brebis ;
que s'il vient quelque brave
capitaine au secours, il dit que
c'est comme un bon pasteur
qui veut deffendre son troupeau,
ou si quelque heros s'oppose à
un autre heros, il dit que c'est
un lyon contre un autre lyon.
C'est ainsi qu'il s'y comporte, et
j'y treuve veritablement une grace
nompareille : car pour les mesmes
hommes il se sert tousjours
de mesmes comparaisons, ce qui
est bien plus raisonnable que
de les voir tantost soleils, tantost
arbres, et tantost fleuves. L'on ne
peut avoir la nature de tant de diverses
choses tout ensemble. Pour
les autres comparaisons elles ne
sont pas si salles ny si basses que
l'on s'imagine. Le langage est aussi
mesprisé par Clarimond qui dit
qu'Homere ne parloit pas bon grec
puisque tant de pays disputoient
à qui l'auroit pour enfant : mais
qu'il sçache que l'on a dict qu'aussi
n'estoit il pas d'aucune province
de la terre, et que sa patrie
estoit le ciel. S'il use de plusieurs
dialectes ou de quelques mots qui
ne sont pas connus des autheurs
vulgaires, c'est que la poësie estant
le langage des dieux, elle se forme
un stile particulier qui n'est pas
commun aux hommes. Je ne veux
point d'autre tesmoignage de l'excellence
de ses discours sinon que l'on
y trouve de tous costez des preceptes
qui servent à tout le monde.
Ses sentences ne sont point basses
comme l'on vous a dit, mon juge,
elles ne se peuvent autrement concevoir,
et si vous n'y avez point
trouvé cette majesté que l'on y
recherche, il s'en faut prendre à
Clarimond, qui par sa traduction
françoise leur oste les beautez
qu'elles ont en leur propre langage.
Les plus sçavans philosophes
les ont esté chercher pour apuyer
leur doctrine, et les peintres, les
armuriers et toutes les personnes
mechaniques ont tant deferé à ce
grand poëte, qu'ils ont avoüé
qu'il leur avoit apris leur art. Aussi
est-il apellé maistre de toutes les
sciences, et quelqu'un l'a peint autrefois
vomissant, et tous les autres
poëtes au dessous de luy pour
faire leur proffit de ce qu'il rejettoit.
Pour les gens de guerre ce
sont ceux qu'il instruit davantage,
et l'on aprend dans son livre avec
quel courage l'on doit assaillir ses
ennemys, comment les soldats
doivent obeyr, et le chef doit commander,
et de quelle eloquence
masle un capitaine se doit servir
pour animer ses troupes. Quand aux
discours que les heros se tiennent
au milieu d'un combat, ils ne sont
pas tant hors de raison. Ils pouvoient
s'estre escartez de la presse
cessant de combattre à cause de
leur lassitude, et en se reposant ils
se faisoient connoistre l'un à l'autre.
Ce n'est point une feinte que
l'estime qu'Alexandre et tant d'autres
ont fait d'Homere ; tous les
historiens s'y accordent, et jamais
personne ne s'est figuré que ce grand poëte ayt fait quelques
choses contre la bien seance. Ny
en son temps ny en celuy d'Achille
le luxe et l'orgueil ne regnoient
pas comme à cette heure, si bien
que les heros ne desdaignoient
pas d'aprester ce qu'ils devoient
manger eux mesmes, et si l'on leur
parle des bons morceaux que l'on
leur presente aux festins, c'est pour
monstrer l'honneur que l'on leur
faict jusques par ces moindres particularitez
que la coustume avoit
possible alors rendu les plus grandes.
Que si Ulysse bastit un vaisseau,
la necessité le contraint à une
chose qui n'est pas deshonneste à
un homme de guerre, et ce n'estoit
qu'une petite barque où il n'avoit
pas tant de peine qu'il fust besoin
de charpentiers pour luy aider, et
qu'il falust que la solitude de sa
nymphe fust troublee par la veuë
de tant d'hommes. Que s'il parle
aussi à Penelope d'un lict qui estoit
de sa façon, il pouvoit en avoir fait
quelque chose par passe-temps,
comme les princes ont des recreations
diverses. Enfin les saisons et
les lieux peuvent avoir rendu des
choses loüables, lesquelles sont
maintenant ridicules. Pour ce qui
est de la bassesse de courage que mon
ennemy reproche à Ulysse, je soustien
qu'il en parle avecque faulseté.
Si ce grand heros pleuroit au
recit de la guerre de Troye, ce n'estoit
pas pour ses travaux, c'estoit
pour ceux de ses amys, et possible
pleuroit il d'amour, ce qui est une
chose permise aux plus genereux.
Il regrettoit l'absence de sa chere
femme ; aussi Alcinous reconnut-il
sa condition par sa contenance
majestueuse, quoy qu'il eust esté
trouvé tout nud, et l'offre qu'il
luy faisoit de luy donner sa fille s'il
la desiroit, est un vray tesmoignage
de l'honneur qu'il luy portoit.
Si cet Ulysse est mal traité par les
amans de Penelopé, la faute leur en
doit estre imputee, et en tout cas
l'on ne s'en doit prendre qu'à son
deguisement qui veritablement estoit
necessaire, pource qu' il ne
pouvoit rentrer dans sa maison
que par finesse, ses amitiez antiennes
ayant esté fort divisees. Pallas
voulut bien qu'il eust tant d'afflictions,
sans le secourir du premier
coup comme elle pouvoit faire,
d'autant que la divinité nous monstre
tousjours qu'elle ne nous ayde
point si nous ne nous aydons
pareillement, et qu'elle permet que
les bons souffrent pour leur faire
apres obtenir des joyes plus grandes
que n'a esté leur tristesse. Je
n'accorderay pas à Clarimond
qu'Homere fust un pauvre mendiant
qui gagnast sa vie à chanter
aux portes : je sçay bien que plusieurs
ont esté de cette opinion, à
cause qu'il estoit aveuglé et que de
tels chantres le sont d'ordinaire :
mais il n'est pas croyable qu'un
gueux ayt pû concevoir de si rares
choses. Ou est-ce qu'il eust apris
l'art de la guerre, et les conseils des
grands capitaines ? Ces choses sont
elles revelees à des personnes si basses ?
S'il est vray qu'un tel musicien
ayt esté chanter l'iliade et l'odyssee
par toute la Grece, je croyray
qu'il n'avoit pas composé ces
incomparables ouvrages, mais
qu'il se les approprioit ayant
trouvé secrettement les memoires de l'autheur qui estoit quelque
grand personnage du siecle.
Clarimond voulant ravaller l'odyssee
nous veut faire accroire
que ce sont des contes rustiques :
mais il ne faict pas esclatter les
belles choses qui s'y trouvent ;
n'est-ce pas une chose bien
agreable que la courtoisie de
Polypheme qui promet à Ulysse
qu'il le mangera le dernier,
pource qu' il luy a donné de bon
vin ? Peut on mieux representer
l'humeur d'un barbare ? Pour le
nom de personne qu'Ulysse prit,
la finesse en fut si bonne que tous
les autres cyclopes ne se misrent
point à le chercher pour le punir
du mal qu'il avoit faict à leur compagnon,
à cause qu'ils crûrent que
personne ne luy avoit crevé l'oeil,
et qu'il se l'estoit crevé luy mesme.
Quand une action seroit petite
en soy, l'on ne laisse pas de l'estimer
comme grande lors qu'il en
procede de grands effects. La metamorphose
des compagnons
d'Ulysse vient apres cecy, et Clarimond
se mocque de cet heros
qui resista bien aux charmes qui
avoient faict changer de forme
aux autres, et qui se laissa neantmoins
tellement emporter aux
caresses de la magicienne, qu'il
coucha librement avec elle : mais
je trouveray bien icy une mythologie
qui monstrera qu'il n'y a
point de contradiction, et qu'Homere
ne faict pas Ulysse continent
et luxurieux tout ensemble.
Circé fille du soleil signifie l'influence
celeste qui portoit les grecs
aux voluptez ; ils se laisserent dompter
facilement, mais Ulysse forçant
toute sorte d'inclinations ne
fut pas charmé par le mesme breuvage,
c'est à dire qu'il ne suivit pas
les mesmes vices. Circé luy donna
place dans son lict comme estant
esprise de son amour ; cela veut
monstrer qu'un homme sage comme
il estoit, donne plustost la loy
à l'influence celeste que de la recevoir
d'elle, et que lors qu'il connoist
qu'elle ne luy conseille que
des choses vertueuses il ne la fuyt
point, mais se joint à elle par
un heureux mariage, pour faire
tout reüssir à sa gloire. Voila comme
l'on peut contenter ceux qui
s'imaginent qu'il y a des absurditez
dans les fables. En ce qui est de
la rencontre des syreines, l'on
la prend de mesme pour exemple
en de si beaux sujets, et l'on y treuve
de si excellentes mythologies,
que chacun sçayt que c'est une
chose qui se deffend de soy mesme.
Quand au voyage qu'Ulysse faict
aux enfers il n'est point inutile
puisque Circé vouloit qu'il y allast
pour voir les merveilleuses
choses qu'il y trouva, afin qu'il
fust excité à bien vivre par les
exemples de la recompense des
bons et de la punition des mauvais.
Aussi n'y a t'il rien dans les
oeuvres d'Homere qui ne serve,
et si dans l'iliade le cheval d'Achille
prophetise, c'est pour nous
monstrer que la divinité se veut
quelquefois servir des animaux
irraisonnables pour nous avertir
de nostre devoir. Il n'y a plus autre
chose à dire sur ce sujet, sinon
que quand Penelope eust esté aussi
vieille que dit Clarimond, il se
pouvoit bien faire qu'il y eust beaucoup de jeunes hommes qui la recherchassent,
puisqu'ils ne venoient
chez elle que pour manger son
bien. Et pour ce qui est d'Helene,
quand sa beauté eust perdu son éclat,
Menelaus ne laissoit pas de
chercher avec autant de soin les
moyens de la ravoir, que si elle
eust encore esté belle, et s'il en eust
esté merveilleusement amoureux,
pource que luy et tous les grecs
estoient obstinez à l'entreprise, et
s'ils eussent quité Troye sans rien
faire, il y eust eu de la honte pour
eux. En suite de la censure d'Homere
Virgile, et je ne m'estonne plus
s'il reprend la poësie en general
puisqu'il s'attaque à ce poete cy.
Il le blasme d'avoir fait aller Enee
à Carthage, et c'est de cela que les
romains luy donnoient le plus
de loüange. Ils trouvoient que
son artifice estoit merveilleux d'avoir
pris de si haut le motif de la
guerre qui estoit entre Carthage
et Rome, lors qu'elles disputoient
toutes deux à qui auroit l'empire
du monde. La ville de Carthage,
et Junon qui la soustenoit garderent
une hayne immortelle à son
avis contre la race de cet Enee qui
avoit quité Didon, et delà vinrent
les guerres que la nation punique
eut contre la latine. Il est vray
que ce ne sont que des fictions de
poëte, mais elles ne laissent pas de
contenter l'esprit. Pour ce qui
est des lieux où Virgile à imité
Homere, je trouve qu'il ne pouvoit
rien faire de mieux. Ayant à
descrire ce qui s'estoit passé apres
la guerre de Troye en la personne
d'un des plus illustres heros qui y
fussent, il faloit qu'il se conformast
au stile de celuy qui avoit commencé
d'escrire sur ce sujet. Clarimond
à parlé en cet endroict du
bouclier d'Achille à propos de celuy
d'Enee, car l'agitation d'esprit
où le desir de mesdire l'avoit
mis, à esté cause que perdant son
ordre, il à confondu beaucoup de
choses. Il blasme Homere d'avoir
descrit ce qui estoit gravé en ce
bouclier de telle sorte qu'il semble
que ce soit une histoire veritable
qu'il raconte : mais ne reconnoist
il point que si le poëte
parle du playdoyer de deux
advocats, et du combat de deux
factions
contraires, comme si l'on
eust entendu le bruit des uns et
des autres, et si l'on les eust veu
marcher pour aller faire les actions
necessaires, c'est qu'il veut dire que
l'ouvrage estoit si parfaict qu'à la
seule contenance des personnages
que l'on y voyoit, l'on devinoit
qu'ils pouvoient dire telles et telles
choses, et par ce qu'ils faisoient
alors l'on jugeoit ce qu'ils avoient
faict desja, et ce qu'ils feroient
apres. A ce compte là Homere a
plustost faict icy un miracle qu'une
faute de jugement, et quant à
Virgile au bouclier d'Enee, il n'est
point digne d'estre repris pour y
avoir faict graver les plus remarquables
choses qui devoient arriver
à Rome. Il se peut faire qu'elles
estoient distinguees par compartimens
comme Clarimond le
souhaite : mais quand elles ne
l'eussent point esté, et qu'il n'y
eust eu qu'une ville de Rome sur
le bouclier, et qu'en un endroict
l'on eust veu le pont rompu sous Horatius Cocles, et en un autre le
Capitole assiegé, et un peu plus
loin quelque autre chose, bien que
ce fussent des avantures qui y devoient
arriver en divers temps, si
est-ce que j'en trouve l'invention
plus belle : car cecy estant une maniere
de prophetie, il faloit que
les choses y fussent broüillees
pour garder la coustume des divinitez
qui meslent tousjours
de l'obscurité dans leurs oracles.
Clarimond tombe de ce sujet en
des reprehensions frivoles, et se
fasche pource que Virgile à dict
que Vulcan forge un foudre à Jupiter
composé de rayons de pluye
et de rayons de feu ; il ne croid pas
que les forgerons puissent travailler
en des choses humides :
mais ne voit il pas qu'il y a un sens
caché là dessous, et que Vulcan signifie
cét air subtil qui se change
en feu dans la haute region, et qui
rompant avec un grand effort les
obstacles dont il est entouré, faict
un bruit que l'on apelle le tonnerre,
faisant tomber au mesme temps
de la pluye des nuages humides
qu'il a crevez. Les physiciens cachent
ainsi leurs secrets dessous
ces fables, et si Vulcan est de tous
mestiers chez les dieux, c'est pour
monstrer que les operations de la
nature et de l'art ne se font guere
sans feu, soit un feu corporel, soit
un feu spirituel que l'on prend
pour l'action vehemente, ou pour
la diligence des ouvriers. Clarimond
s'amuse encore à de petites
particularitez, comme de rechercher
au vray quel âge avoit Ascagne,
et si c'estoit un rameau
d'or que treuva Enee. Il s'attache
par trop aux mots en cecy, et je
croy qu'il ne merite pas de responce.
Il ne songe pas à la belle diction
de Virgile, et à la douceur de ses
vers, qui est si grande qu'un homme
qui ne scait point de latin la
peut reconnoistre. Il a commencé apres
à parler d'Ovide, et l'a blasmé
si injustement, qu'il ne rencontrera
jamais personne qui soit de son
avis. Il ne trouve pas bon que ce
poëte ayt parlé de tant de differentes
divinitez, comme s'il luy eust
esté possible de parler d'autre chose
en un temps où il avoit esté
nourry parmy l'idolatrie. Pource
qui est de ses transformations, elles
ne sont pas si extravagantes
qu'il a tasché de les faire : mais il
les faudroit reciter toutes pour le
monstrer ; il ne parle quant à luy
que de l'opinion que Pythagore
avoit de la metempsycose. Si ce
philosophe n'avoit jamais esté
euphorbe, la faute en estoit à luy
qui l'avoit publié, non pas à ceux
qui l'ont escrit depuis : toutesfois
si l'on veut soustenir qu'il
pouvoit dire vray, il est aysé de le
faire, encore que l'on tienne que
Mercure faisoit prendre de l'eau
d'oubliance aux ames qu'il vouloit
remener dans de nouveaux
corps : car l'on peut feindre que
Pythagore avoit eu luy seul ce
privilege de n'en point boire,
afin de pouvoir aprendre
aux autres hommes qu'il estoit
desja venu par plusieurs fois au
monde, et qu'il en estoit ainsi
d'eux tous, qui passoient quelque
fois dans les corps des bestes, tellement
qu'ils se devoient abstenir
de manger de toutes les choses qui avoient une ame. Clarimond
voulant ruiner Ovide tout à faict,
n'a point faict difficulté de dire
qu'il a mis toutes ses narrations
sans aucun ordre. Il devroit considerer
qu'Ovide est un poëte et
non pas un historien, et que s'il
gardoit cét ordre que les historiens
n'osent outrepasser, ses metamorphoses
ne seroient pas de la
moitié si agreables. La poësie est
un art plein de fureur qui cherche
ses ornemens dedans le meslange,
et c'est pour ce sujet qu'Arioste
qui ne vouloit pas nous ennuyer
entre mesle ses narrations. Le Tasse
n'est point aussi blasmable pour
avoir parlé des antiennes divinitez
dans ses descriptions ; ce ne seroit
pas estre poëte, qui n'useroit
de figures poëtiques. Je passe ainsi
tous ces poëtes que l'on peut deffendre
par un seul mot, et maintenant
je vien à Ronsard auquel
Clarimond à pris aussi la hardiesse
de s'attaquer et de luy reprocher
une infinité de choses qu'il à mises
touchant les antiennes divinitez,
et le dessein qu'il à eu d'imiter
Homere et Virgile. Je ne sçaurois
m'amuser a refuter ses impertinentes
raisons, car mesmes elles
ont esté si foibles que je n'en ay tenu
compte, et ne leur ay laissé faire
aucune impression sur mon esprit.
Il me souvient seulement
qu'il a blasmé les presages, et quelques
autres superstitions sans lesquelles
l'on ne peut parler avecque
naïveté des choses antiques.
Il rejette aussi les descriptions qui
rendent Ronsard fort estimable,
car les discours d'un poëte ne doivent
pas estre si severes que ceux
d'un philosophe stoique, et bien
souvent pour resjouyr les lecteurs
il faut qu'il se plaise à descrire le
bruit que fait la roüe d'un chariot
quand il est trop chargé, où les
crys de quelques oyseaux de proye
qui se battent. Quant à la douceur
des vers de Ronsard, elle ne
pouvoit pas estre plus grande pour
son temps. Chacun confesse que
l'on luy doit l'honneur de nous
avoir ouvert le chemin pour cultiver
le langage françois. Ce que
nostre adverse partie trouve encore
a redire dans la franciade, c'est
que toute nostre histoire y devoit
estre inseree : mais ne void on pas
que Ronsard avoit commencé
de l'escrire d'un stile poëtique, de
sorte qu'il n'y eust point eu d'inegalité
dans la piece, quand elle eust
esté achevee ? Que si Clarimond
se plaint de ce qu'Hyante recitoit
les choses avec autant d'ordre que
si elle eust leu dans quelque livre
une histoire desja avenuë, et s'il
croid qu'elle avoit des termes trop
clairs pour une devineresse qui
estoit en fureur, je ne luy passeray
pas condemnation, encore que
j'aye tantost dit que les propheties
doivent estre obscures : car je
soustien que les siennes l'estoient
autant comme elles le devoient
estre, et je pren ma raison de ce
que Clarimond à dit luy mesme.
Il à dit qu'elle parloit quelquefois
des mysteres de la religion chrestienne,
et bien que nous autres
qui les entendons, trouvions
que ce soit une chose fort claire,
Francus ne pouvoit rien ouyr de
plus obscur. Que si Clarimond
demande pourquoy il ne taschoit point de sçavoir ce que c'estoit, et
comment Hyante en parloit aussi veu
qu'elle estoit payenne, je luy respon
que Francus laissoit passer cela
comme une chose inconnuë qui
ne le touchoit point, et que pour
Hyante l'esprit qui la faisoit parler
la possedoit tellement, qu'elle
ne sçavoit pas seulement ce qu'elle
disoit. Je ne doute point que Ronsard
ne nous eust donné de semblables
satisfactions s'il eust continué
son ouvrage. Pour ce qui est
du dessein qu'il avoit de faire venir
Francus en Gaule pour y bastir
une ville, il est fort mal seant de
le blasmer en cela, puisqu'estant
poëte il luy estoit permis de feindre
tout ce qu'il voudroit, et qu'encore
sa fiction n'estoit elle pas si
fort eloignee de la verité qu'elle
n'eust pour garends la pluspart de
nos historiens. Apres la censure de
Ronsard à qui tant de poetes de son
temps ont cedé, Clarimond n'avoit
garde de faillir à les mespriser
tous, et neantmoins il n'a osé esplucher
leurs ouvrages de peur de
se donner trop de peine, car il
faut croire qu'il en à beaucoup
à chercher des raisons si esloignees
du sens commun. Il les
condamne donc tous generalement,
pource qu' ils ont parlé des
fables antiennes. Il ne faut pas que
l'on croye à son avis qu'il se puisse
donner une bonne mythologie,
et nous en avons une si grande
quantité de tres-excellentes, que
je ne sçay comment il est si effronté
que de parler de la sorte. Je passe
toutes ses preuves sous silence
comme estans de nulle valeur. Je
sçay bien que mon juge a leu assez
de livres pour sçavoir le contraire
de ce qu'il allegue. Mais j'ay bien suject
de me fascher contre un homme
qui n'estime pas seulement les
poësies que l'on fait aujourd'huy.
Est il possible que tant d'esprits
polys qui sont à la cour, n'ayent
rien faict encore qui le contente.
Leurs douces chansons ne sont elles
point capables de le charmer et
de le faire changer d'opinion ? Il a
faict icy la seconde partie de sa harangue,
et s'est jetté dessus les livres
qu'il appelle des romans. Il a
indignement traicté l'histoire aethiopique,
et ne trouvant rien en
cette piece qui meritast d'estre repris,
il s'est amusé à de petites formalitez.
Il ne treuve pas bon que
les payens prennent garde à leurs
songes, eux qui sont pleins de
superstition. Il veut faire passer
pour une sottise la naive impatience
que souffre Gnemon pour sçavoir
la fin d'une histoire, et ne
considerant pas que le monde est
remply de coüards et de hardis, il
est fasché de quoy l'autheur a fait
ce jeune homme timide. Bien que
Theagene se soit monstré genereux
en toutes les actions qui se
sont presentees, il ne luy semble
pas qu'il l'ayt esté encore assez. Il
nous veut aussi persuader que les
amours de Daphnis et de Cloé
sont impertinentes, bien qu'elles
soyent pleines d'une naifveté incomparable.
C'est par là qu'il a commencé
à se mettre sur les bergeries,
contre lesquelles il n'a rien à dire,
sinon que tous les livres qui traitent
de cette matiere, s'imitent les
uns les autres. Cela est fort peu de
chose pourveu qu'ils soient bons, et ce qu'il a allegué contre la Diane
de Monte-Major, n'est guere
de plus grand poix. Quand l'ordre
y seroit troublé elle ne paroistroit
pas moins agreable, et pour les fables
et les enchantemens qui s'y
trouvent tout cela est permis.
Pour les bergeries de Juliette d'autant
que je croy que c'est le premier
livre que l'on a composé en
France sur ce sujet, je suis obligé
de le deffendre soigneusement.
L'heureuse condition de berger à
laquelle le ciel m'a appellé, m'y
oblige. Je dy donc pour respondre
à ce qu'a dit Clarimond de
l'ouvrage d'Ollenix du Mont-Sacré,
que si cet autheur ne parle
point de la demeure de ses bergers
et d'autres petites particularitez,
c'est qu'elles sont inutiles. Que s'il
faict que les filles prient les hommes
d'amour, c'est qu'il veut representer
que l'on vivoit au lieu
où elles estoient comme en l'age
d'or, pendant lequel les loix de
l'honneur n'estoient pas inventees.
Que si en racontant des histoires
elles citent des autheurs
prophanes et sacrez, et parlent
mesme des choses arrivees de nostre
temps, c'est que tout cela n'estant
que feinte, et chacun sçachant
bien que c'est l'autheur qui
parle par tout, il a pris la licence
de faire les choses autant à la
mode de ce siecle que des siecles
passez, afin de donner plus de plaisir
aux lecteurs. Il ne faut donc
pas l'injurier pour cela avec tant
de scandale, et quant à l'Arcadie de
Sidney, apres avoir passé la mer
pour nous venir voir, je suis marry
que Clarimond la reçoive avec
un si mauvais compliment. S'il
n'entend rien aux amours de Strephon
et de Clajus, il faut qu'il s'en
prenne à luy, non pas à l'autheur
qui a rendu son livre l'un des plus
beaux du monde. Il y a des discours
d'amour et des discours d'estat
si excellens et si delectables,
que je ne me lasserois jamais de les
lire. Je vous dirois beaucoup de
choses à sa loüange, si je n'avois
haste de parler de l'Astree que Clarimond
a mis apres ; et veritablement
je luy sçay bon gré de reconnoistre
le merite de l'autheur :
mais il a tort de s'imaginer que ce
livre ne soit pas en sa perfection.
Si au lieu du tiltre d'Astree, il portoit
celuy de Galathee ou de Diane
il feroit une mesme plainte que
maintenant ; il demanderoit pourquoy
l'on luy auroit donné plustost
ce tiltre là qu'un autre : mais ne
considere t'il pas que le livre est
commencé par les amours d'Astree
et de Celadon, et que la pluspart
des autres histoires n'en sont que
des circonstances, tellement que
le dessein est merveilleusement bien
pris. Au reste j'apren à Clarimond
qu'Hylas peut estre inconstant sans
estre insensé comme il pense, et
qu'il se trouve aujourd'huy assez
d'hommes qui le sont davantage
que luy. Quand à Silvandre si sa
philosophie est platonique elle en
est de beaucoup meilleure, puisque
ce philosophe nous a apris à
faire l'amour divinement. Que si
l'on allegue qu'au temps de Merouee
et de Chilperic il n'y avoit
point de bergers en forests qui
pussent estre si doctes et si courtois
que ceux cy, c'est une grande sottise que de parler de la sorte. Ne
sçait on pas que dedans les livres
l'on rend tousjours les choses plus
parfaites qu'elles ne sont, et cet incomparable
esprit qui à composé
l'Astree, n'a-t'il pas fait assez connoistre
qu'il ne raconte pas les histoires
de quelques personnes rustiques,
mais de plusieurs personnes
qualifiees dont il deguise les
noms et la condition ? Clarimond
se met en colere à cause qu'il n'a
pas achevé son livre ; ô quelle injustice !
ô quelle imprudence ! Ne
veut-il point prendre le ciel à partie ?
Nous n'estions pas dignes d'avoir
plus long temps parmy nous
cet homme merveilleux que la mort
nous a osté : mais j'espere que quelque
docte plume nous donnera ce
contentement d'achever ses desseins
suivant les fidelles memoires
qu'il en a laissez. Quand cela ne seroit
point je dy encore que bien
que la conclusion manque à cet
ouvrage l'on ne se peut abstenir de
l'estimer parfait. Quiconque l'ignore
n'a qu'à le lire : il sera soudain
ravy d'admiration, il trouvera
dequoy mespriser toutes les objections
de nostre adversaire, il sera
touché en la plus sensible partie
de son ame, et s'il ne pleure quelquefois
d'aise et quelquefois de
tristesse selon les sujets, je confesseray
aux envieux et aux mesdisans
qu'ils auront cause gagnee. Je diray
la mesme chose de l'histoire
d'Argenis qui ne peut desplaire
qu'à des hommes qui n'ont point
de raison. Clarimond blasme l'autheur
à tort d'avoir dit en quel estat
estoient les affaires du monde
quand un vaisseau aborda en Sicile,
d'autant que cela ne se rapporte
pas seulement à ce vaisseau, et
qu'il n'est pas question de cette
seule chose, mais de toutes les autres
choses qui sont dans le corps
du livre, lesquelles concernent
les affaires de la Sicile, de la Gaule,
de la Sardeigne, de la Mauritanie,
et de plusieurs autres contrees, tellement
qu'il n'y à point d'inegalité
dans ces raports et que l'on ne
mesle point les choses grandes avec
les petites. Pource qui est des vers
qui sont mis d'un costé et d'autre,
puisqu'ils sont tres excellens, ô injuste
Clarimond, vous plaindrez
vous de celuy qui nous les a
donnez pour nous esgayer l'esprit
apres l'avoir retenu sur quelque
matiere plus serieuse ? Vous faites
bien de dire que les vrayes coustumes
de la Sicile ne sont pas observees
dans cette histoire, chacun le confesse
avec vous, puisque l'autheur
n'a eu desir que de representer divers
accidens qui sont arrivez en
France. Que si vous ne prisez pas
son intention, à cause qu'il traitte
ces choses avec un peu d'obscurité,
ne jugez vous pas qu'il à esté
obligé de se gouverner ainsi, d'autant
que c'est une chose fort perilleuse
de parler à descouvert des affaires
des grands ? Quant aux discours
d'estat qui sont mis par tout
si a propos, c'est une malice bien
noire que de blasmer une chose si
parfaite. Pource qui est de l'entreveuë
de Poliarque et d'Arcombrote,
il est croyable qu'ils ne parlerent
que par ces actions furieuses
que descrit Barclay, et qu'Hyamsbé
les separa incontinent. Clarimond
fait encore beaucoup de bruit pour le langage de ce livre.
Il croit qu'il y a quelques nouveaux
mots : mais s'il y prend garde
il n'y en a point qui ne derivent
des autres mots latins qui sont de
racines qui peuvent pousser encore.
Il n'a pas esté moins injuste
quand il a parlé contre le Lysandre.
Il a fait de longues narrations
des divers succez de toute l'histoire
pour faire voir que ce ne sont
que des rencontres : mais que veut
il de plus merveilleux pour une
histoire de nostre temps ? Nous
n'avons plus de ces ceremonies antiennes
et de ces triomphes qui
avoient un apareil si superbe ;
nous ne pouvons pas descrire des
guerres ny des combats merveilleux
sans estre accusez de fausseté.
Nous sommes reduits à ne parler
que de choses communes. Clarimond
treuve mauvais aussi que
Lysandre soit assassiné par les amis
de Cloridan qui ne trempoit
point en cette entreprise comme
il le declara au roy ; ne se peut
il pas faire qu'ils luy portoient
assez d'affection pour se mettre
en semblable peine pour luy, et
puis d'un autre costé ne peut on
pas croire mesme qu'il s'estoit entendu
avec eux, mais qu'il l'avoit
nié pour se conserver les bonnes
graces de son prince ? Le cartel
qu'il envoya depuis à Lysandre
tesmoigne assez son indignation,
et c'est ce qui justifie D'Audiguier
que Clarimond accuse de ne sçavoir
plus contre qui faire battre ce
gentil-homme, puisque Cloridan
pouvoit bien trouver un sujet de
le faire apeller ayant receu de luy
un coup de lance à la veuë de toute
la cour. Pour le conte de l'esprit
je ne veux pas soustenir qu'il soit
veritable ; il faudroit faire icy le
theologien, afin de mettre en
question si les ames des trespassez
peuvent revenir ; il suffit que je
vous die que D'Audiguier faisant
un roman à nostre mode, ne le
pouvoit mieux orner qu'en y
mettant des choses semblables à
cela, au lieu des aparitions des
dieux des payens qui se treuvent
dans les romans à l'antique ; et
puis il n'est pas tousjours necessaire
que l'on mette des choses veritables
dedans ces histoires là, il en
faut seulement mettre de celles
que la pluspart du monde tient
pour telles ; or il n'y a rien si
clair que plusieurs asseurent que
l'on peut parler à des esprits et
qu'ils en ont mesme veu autresfois.
Clarimond ne trouve point
aussi vray semblable que Lydian
puisse prescher, comme s'il sçavoit
de quel esprit ce gentil-homme
estoit pourveu. Il ne veut pas
que Caliste prenne les armes,
pource qu' elle est trop delicate, et
qu'elle n'entend pas le mestier de
la guerre : mais D'Audiguier ne
rend il pas cette chose aysee à croire,
puis qu'il dit qu'elle ne se vouloit
battre que pour mourir ?
Dailleurs Ypolite et Erifile avoient
depuis long-temps faict l'exercice
des chevaliers, et ce n'estoit
point une chose estrange de voir
des gens armez au tour de Paris,
puisque l'autheur a voulu feindre
que l'on se battoit souvent au
camp des Tournelles. Tout ce qu'il
a mis en suitte se rapporte fort
à l'humeur guerriere du roy Henry Le Grand, et bien que cela n'ayt
point esté, c'est assez de faire voir
que cela pouvoit estre. L'admirable
avanture de la nymphe n'est
pas à reprendre non plus, car dans
les histoires recentes vous voyez
que des magiciens de ce temps-cy
ont faict de semblables choses.
Pource qui est des fautes du langage,
si quelque article est oublié
un autheur n'est pas responsable
des fautes de l'impression, et si l'on
treuve quelques phrases gascones
dans Lysandre, il faut avoir de
bons yeux. En effect Clarimond
ressemble à ce malicieux peintre
qui representoit plustost les pieds
du paon que sa belle queuë ; il ne
dit que ce qui luy deplaist : mais il
ne parle pas des choses qu'il ne
sçauroit desapreuver. Que ne songe-t'il
à ces duels qui sont si bien
descrits ? Que ne prend il garde à
ces responces naives de Lidian à
celuy qui luy remonstroit les
grandeurs du monde pour luy faire
quiter sa petite cellule de capucin ?
N'a t'il point remarqué de
quelle sorte Lysandre par une
mauvaise humeur de Caliste est
esloigné de son mariage lors que
tous leurs parens y consentoient ?
C'est là et en beaucoup d'autres
lieux qu'il se trouve des discours
si charmans que bien que l'on en
desire vistement sçavoir la fin, l'on
voudroit neantmoins que le livre
ne finist jamais. Quant aux avantures
de Polyxene, s'il ne s'y faict
que des narrations, le livre ne laisse
pas d'estre agreable. Puisque les
romans sont faits principalement
pour donner de la recreation, il
faut bien qu'il y en ayt de toutes
sortes. Pour ce qui est de tous
les romans en general, Clarimond
n'en a rien dit autre chose que ce
qu'il avoit desja dit plusieurs fois.
Il s'imagine que tous les autheurs
se desrobent les uns les autres,
comme mesme il a esté si injuste
que de dire qu'il n'y a point d'avantures
dans l'Argenis qui ne soient
communes à tous les autres romans :
mais il ne les considere pas
bien. S'il y a une guerre dans un livre,
un ravissement de fille, et la mort
de quelque roy, et que dans un
autre il se treuve les mesmes accidens,
est-ce à dire que les livres
soient semblables ? Nullement,
car à ce compte là l'histoire romaine
ne seroit autre chose que
l'histoire grecque, pource que 
dans l'une et dans l'autre il se treuve
des guerres, des ravissemens de
fille, et des trespas de prince ; les
circonstances mettent assez de difference
dans les choses. Les guerres
se font pour plusieurs occasions ;
les filles sont ravies par
divers moyens, et les princes ne
sont pas sujets à un seul genre de
mort ; tellement que vous trouvez
tousjours de la varieté dans nos
livres, et si vous ne vous en
contentez, c'est souhaiter en vain
que Dieu fasse un autre monde
et une autre nature : car tant que
nous serons ce que nous sommes,
toutes nos histoires ne pourront
estre composees que de proces, que
de guerres, que de trespas, et de
mariages. Que si mon adversaire
treuve mauvais que dans un roman
un homme raconte une histoire
en mesmes termes qu'un
autre la luy a racontee, il ne considere pas que c'est toute la grace
d'un livre, et que s'il n'y comprend
rien, c'est faute de bonne attention.
L'on void qu'il ne sçait
que dire contre nous, et qu'il ne
fait que suivre les fantaisies de sa
mauvaise humeur, puisque pour
conclusion il n'a sçeu nous reprocher
autre chose que les plaintes
qui se font à haute voix ; c'est une
chose si naturelle que les diverses
passions ne le sont pas d'avantage.
Je vous conjure donc, mon juge,
de n'avoir point d'egard à ses foibles
raisons par lesquelles il vous
veut remonstrer que les meilleurs
romans du monde ne valent rien.
L'on sçait bien qu'estans faits à
plaisir, et ne gardans pas les fascheuses
loix de l'histoire, l'on y
peut mettre tout ce que l'on veut,
tellement que l'on y void tous les
exemples de vertu que l'on se peut
imaginer. C'est là que l'on peut
trouver du plaisir et du proffit
tout ensemble, et que les femmes
mesmes aprennent de la civilité et
de la courtoisie. Ces choses estant
si vrayes, mon juge, qu'il ne s'est
jusques icy trouvé personne que
Clarimond qui en ayt douté, je
vous prie encore de conserver aux
romans le credit qu'ils se sont acquis
dans le monde, et d'attribuer
principalement à ceux que j'ay
nommez les honneurs qu'ils meritent.
Apres que Philiris eut parlé de
la sorte, les esprits des auditeurs
qui avoient esté gagnez par Clarimond
se tournerent tout d'un
coup en la faveur de celuy qui
avoit harangué le dernier. Il est
vray que quand ils se ressouvenoient
de toutes les raisons que
Clarimond avoit alleguees contre
les romans, ils se remettoient encore
de son costé, tellement qu'ils
estoient tousjours dans l'incertitude,
et eussent bien voulu qu'Anselme
eust vistement donné son
jugement : mais comme l'on s'attendoit
qu'il l'allast prononcer,
Amarylle se leva, et demanda à
estre receuë partie intervenante en
la cause dont il s'agissoit devant
luy. Il luy fut permis de dire tout
ce qu'elle voudroit, et cette belle
dame parla ainsi.
Bien que je sois la moindre de
toutes celles de nostre sexe qui se
trouvent en ce lieu, sage et equitable
juge, si est-ce que je ne veux
pas laisser de parler en une affaire
qui nous importe, puisque les autres
ne s'y presentent pas. Je ne sçaurois
souffrir que Clarimond blasme
les romans jusques à ce poinct,
que si l'on le croyoit l'on les jetteroit
tous au feu. Que sera ce si
l'on en deffend la lecture à toute
sorte de personnes ? Nous autres
femmes qui n'allons point au college,
et qui n'avons point de precepteurs
comme les hommes pour
nous aprendre les diverses choses
qui se passent au monde, c'est seulement
dans les romans que nous avons
le moyen de nous rendre
sçavantes. Si l'on nous les oste l'on
nous rendra toutes stupides et toutes
sauvages : car nos esprits n'estans
pas propres aux livres de philosophie
n'y aux autres ouvrages
serieux, ce n'est pas la que nous pouvons
aprendre ny la vertu ny l'eloquence.
Qui plus est l'on nous
fera un grand tort, pource que  nos amans et nos marys ne s'adonnant
plus aussi à cette agreable
lecture, mettront en oubly toutes
les gentillesses de l'amour, tellement
que nous ne serons plus
servies avecque passion, et que
nous n'aurons plus d'avantures qui
donnent matiere d'escrire aux autheurs
du siecle. Songez à cela nostre
juge, et vous representez que
si vous condamnez les romans
vous ne ferez pas seulement tort
à toutes les femmes, mais aussi à
tous les hommes qui ne les trouveront
plus aymables comme autrefois.
Qu'une consideration si
puissante vous oblige à nous rendre
la justice.
Amarylle ayant dit cela fit une
profonde reverence à Anselme, et
chacun fit estat de la gentillesse dont
elle s'estoit avisee sans en avertir
personne auparavant. Anselme
luy fit un petit signe de la teste
avec un sousris, comme pour luy
tesmoigner qu'il estoit fort satisfait
de sa conclusion ; puis il prononça
ces paroles.
Ayant ouy les raisons que Clarimond
à alleguees contre les ouvrages
poëtiques et les romans
les plus signalez qui soyent au
monde, et ayant aussi presté l'oreille
à ce que Philiris luy à respondu
pour soustenir l'honneur de ces livres
differens, et ensemble la plainte
d'Amarille qui est intervenuë pour
les dames à ce que la lecture des
romans ne soit point deffendue ;
apres avoir tout meurement examiné,
nous ordonnons que puisque
tous ces ouvrages fabuleux ne
sont faits que pour donner du
plaisir, et que le dessein des escrivains
reussit assez bien quand ils
peuvent recreer les lecteurs, il sera
tousjours permis au peuple de
chercher son contentement dans
tous les livres où il le pourra treuver ;
et d'autant que Clarimond à
blasmé des livres qui ne meritent
pas de l'estre tant, et que Philiris
en a loüé aussi qui ne sont pas dignes
de ses loüanges, les bons esprits
aviseront par cy apres à juger
sans passion des divers ouvrages
qui se presenteront.
Anselme ayant ainsi prononcé
son jugement chacun en fut resjouy :
neantmoins il y en avoit
beaucoup qui eussent voulu sçavoir
particulierement ce que l'on
devoit croire de tous les livres que
l'on avoit nommez. Ils n'estoient
pas en termes d'en aprendre pour
lors d'avantage, car les affections
estoient trop divisees pour en resoudre,
et si l'un loüoit un livre
l'autre le blasmoit. Anselme leur
remonstra encore qu'il n'y avoit
rien en cela contre la raison, et que
les romans estant des choses qui ne
servoient que pour le plaisir, comme
il avoit dit par sa sentence, l'on ne
se devoit point estonner si les uns
estoient estimez, et si les autres ne
l'estoient point, pource que ce n'estoit
pas comme les choses necessaires
qui doivent estre generalement
aprouvees.
Tous ceux qui estoient
alors chez Hircan furent
long-temps à parler
des diverses choses
que Clarimond et Philiris avoient
dites, et sur tout l'on admiroit
Philiris qui sans avoir esté averty
de respondre sur le suject qui s'estoit
offert, s'estoit trouvé si prest,
que son discours avoit semblé de
beaucoup plus admirable que celuy
de son adversaire, encore qu'il
ne fust pas si long. L'on s'estonnoit
de sa memoire qui estoit si
heureuse qu'il avoit respondu par
ordre à toutes les raisons de Clarimond
sans hesiter que fort peu.
Lysis en estoit ravy, et quoy que le
poëte Musardan n'eust pas assez
d'esprit pour reconnoistre celuy
des autres, il estoit d'avis de suivre
tousjours les propositions de celuy
qui avoit parlé pour les romans.
Pour tous les autres, ils
estoient comme je vous ay desja
dit, de differentes opinions : mais
celuy qui estoit le plus pour Clarimond
estoit Adrian qui prenant
son temps pour l'aborder, luy dit,
monsieur, vous avez fait des merveilles
en vostre harangue ; il ne me
semble point que vostre adverse
partie ayt esté si bien fondee en sa
cause, c'est pourquoy je suis extremement
marry que vous n'en
ayez pas receu le contentement que
vous desiriez. Quant à moy j'ay
tousjours porté une grande hayne
à ces ridicules romans que vous
avez blasmez. L'on m'a fait un peu
d'injustice, dit Clarimond, mais
j'espere de gagner bien tost ce que
j'ay perdu aujourd'huy. Anselme
n'a pas voulu choquer tout d'un
coup l'opinion commune, bien
qu'il fust obligé de la condamner,
et pour celuy qui a parlé contre
moy, je vous jure qu'il ne l'a fait
que par exercice d'esprit et que
son coeur à tousjours pensé le contraire
de ce qu'a proferé sa bouche.
Il en est ainsi de tous les advocats
qui pour gagner de l'argent, ou
pour acquerir de la reputation,
soustiennent toutes les causes que
l'on leur adresse, quelques mauvaises
qu'elles soient. Je ne nie
point que Philiris n'ayt allegué de
bien fortes raisons contre les miennes :
mais dequoy servent elles
puisqu'elles ne peuvent tesmoigner
que la subtilité de son esprit,
et non pas l'innocence de ceux,
qu'il à deffendus ? Jamais ils n'avoient
proposé d'apuyer leurs ouvrages
par de semblables considerations
que les siennes : car s'ils
les eussent euës ils n'eussent pas fait
ce tort à leur gloire que de les celer.
Lysis ayant entendu ce discours
se tourna alors vers Clarimond :
penses-tu estre veritable en cecy ?
Luy dit-il, pour moy je t'avouë
que bien que tu ayes parlé contre ce que j'aymois, j'ay plus faict d'estime
de ton eloquence que je n'avois
jamais faict : mais quand j'ay
ouy Philiris, ç'a esté toute autre
chose. Je vous proteste encore
neantmoins, reprit Clarimond,
que Philiris vous fera bien tost
paroistre qu'il est d'une autre opinion
que celle qu'il a tenuë. Ce sera
un merveilleux coup, dit Lysis
en sousriant.
Carmelin ayant veu alors approcher
Lisette, qui estoit venu
dire quelque chose à l'oreille de sa
maistresse, il la vouloit retenir par
la manche de sa camisolle, et Lysis
le voyant faire, dit à Amarille
qu'il ne falloit point laisser traisner
ces amours, et qu'il y falloit
mettre une heureuse fin. Lisette
s'enfuit incontinent, et Amarille
respondit pour elle, qu'elle seroit
fort heureuse d'estre jointe à Carmelin :
mais qu'il falloit sçavoir
s'il avoit assez de bien pour entretenir
un mesnage. Il m'a tousjours
asseuré qu'il ne doit rien, repartit
Lysis, voila pourquoy je
l'estime riche. Qui plus est, il a bonne
volonté de travailler, et d'avoir
une grande bergerie ; au reste
je responds de ses vertus, et si l'on
veut passer l'accord, ce sera l'amour
qui sera le notaire, et qui
dressera le contract, et en gardera
la minute. Amarille dit là dessus,
qu'il seroit bon de differer un peu,
afin que ces deux amans cogneussent
si leurs humeurs pourroient
s'accorder ensemble.
Clarimond s'esloigna sur ce
discours pour aller parler à Hircan,
qui estoit passé dans un cabinet
à costé de la salle, avecque tous
ceux qui contrefaisoient les bergers.
Mes chers amis, leur dit-il,
nous avons assez pris nostre passe-temps
de Lysis. Ses folies nous seroient
desormais plustost importunes
qu'agreables, si nous luy
permettions de les continuer ; outre
cela, il y a de la conscience à entretenir
tousjours un homme dedans
ses extravagances qui repugnent
à la vraye raison. Vous estes
un grand orateur, repartit Meliante,
vous nous voulez icy apprendre
les preceptes de la charité, que
nous sçavons aussi bien que vous.
Pourquoy ne jouyrons nous pas
encore de l'agreable humeur de
Lysis ? S'il estoit possedé d'une folie
nuisible, vous auriez sujet de le
vouloir guerir ? Mais jamais ses
fantaisies ne l'ont porté à faire du
mal à personne. S'il ne fait point
de mal, aussi ne fait-il point de bien,
dit Clarimond, et encore que son
esprit soit capable de grandes choses
s'il estoit bien conduit, il s'est
mis tellement à l'essor, que si l'on
l'y laisse encore un peu, il n'y aura
pas moyen de le remettre jamais
en bon train. Si vous ne considerez
point cela, representez vous
que quand vous auriez intention
de vous donner encore du plaisir
de ce pauvre berger, vous ne le
pourriez plus faire guere long
temps, car Adrian ou Anselme
l'emmeneront à Paris. C'est là où
nous irons l'attendre, reprit Meliante,
il y aura plaisir de le gouverner
dedans les grandes compagnies.
Il faut bien qu'une ville si
celebre jouysse de cette recreation.
Cela n'arrivera pas ainsi, dit Clarimond,
car dés qu'il y sera l'on le tiendra enfermé, de peur qu'il ne
coure les ruës, et qu'il ne scandalise
sa famille. Prenez qu'il soit sur
son depart, commencez d'apprendre
de bonne heure à vous priver
du contentement qu'il vous faudra
tousjours quitter un jour.
Songez qu'il n'y aura pas moins
de plaisir à rendre Lysis sage, qu'à
le rendre insensé comme vous desirez
faire.
Hircan fut alors de cet advis, et
Philiris aussi, tellement qu'ils firent
changer d'opinion à tous
leurs compagnons. Ils creurent
que ce seroit une tres-bonne oeuvre
de rendre le bon sens à leur
berger, et l'espoir qu'ils eurent
d'en venir à bout ne fut pas petit,
lors qu'ils se representerent que
Lysis avoit l'esprit beau naturellement,
et qu'il ne se pouvoit empescher
de le faire voir dans sa plus
grande extravagance. Ses discours
et ses inventions ravissoient tout
le monde, et si ses erreurs ne l'eussent
point empesché d'employer
sa subtilité à de bonnes affaires, il
n'eust rien faict que de tres-excellent.
Tandis que l'on estoit sur ce
discours, un valet vint dire à Hircan
que l'hermite estoit à la porte
pour faire sa queste. L'on ne l'appelloit
point autrement, parce qu'il n'y avoit que luy d'hermite
en ce pays là, et c'estoit le mesme
que Lysis avoit rencontré une
fois. Hircan ayant commandé
que l'on le fist monter, ce berger
le recogneut aussi tost, et luy alla
faire de grandes salutations. Que
je suis aise dequoy mon cousin
vous cognoist, dit Adrian à l'hermite,
je voudrois bien que vous
luy peussiez faire tenir le chemin
de la vertu. Je ne doute point
qu'il ne soit beaucoup vertueux,
repartit l'hermite, il a eu presque
envie de suivre la vie contemplative
comme je fais : mais je croy
que tout ce qu'il y a de mal, c'est
qu'il est tousjours amoureux. Je
le suis, et le seray eternellement
(dit Lysis d'un ton fort haut)
Charite est celle que j'ayme ; mon
cousin l'a veu, tous les bergers le
sçavent, les oyseaux, les arbres, les
rochers, et les fontaines mesmes
ne l'ignorent pas : car lors que je
me plains de mon mal, tout ce qui
n'a point d'ame en prend une pour
m'escouter. Pourveu que vos
amours ne visent qu'à un fidelle
mariage, dit l'hermite, je ne seray
jamais du rang de ceux qui les
blasmeront : car le mariage est de
l'institution de nostre Seigneur,
qui apres la creation du monde
donna Eve à Adam, et Sainct Paul
dit qu'il vaut mieux se marier que
de brusler : mais ostez moy la concupiscence
illicite, si vostre ame en
est tachee. L'eau de la plus vive
source du monde n'est pas si pure
que mon desir, repartit Lysis, je
sçay bien que l'incontinence ruine
le corps et l'esprit des hommes,
et qu'elle est comme ces fruicts
qui croissent aux environs du lac
Asphaltite, lesquels semblent beaux
et meurs, mais n'ont rien que de
la cendre au dedans. Dés mon
enfance je trouvay les deux chemins
qui se presenterent au grand
Alcide, et deux femmes me firent
chacun'leur harangue comme à
luy, mais je suivy celle qui me vouloit mener à l'aspre chemin de la
vertu, quoy que l'autre me voulust
mener par un chemin plus aisé.
Je marche maintenant sur les
espines, au lieu que tant d'autres
marchent sur les roses : mais aussi
je parviendray à ceste gloire eternelle
que tant de heros ont recherchee.
C'est pour elle qu'il faut
suer, c'est pour elle qu'il faut aller
tout nud, n'ayant qu'une massuë
qui puisse dompter les monstres
ennemis du genre humain : et c'est
pour elle en fin qu'il faut quitter
les delices de ceste vie, et vivre en
terre comme si l'on estoit desja en
l'autre monde, c'est à dire, ne se
nourrir la pluspart du temps que
de belles meditations.
L'hermite fut tout ravy de ce
discours, car il l'expliquoit pieusement,
et s'imaginoit que Lysis
parlast de la gloire de paradis, et
qu'il voulust dompter les monstres
nos ennemis, qui sont les diables.
Il se tourna donc vers Adrian,
et luy dit, ne recognoissez vous
point vostre heur, d'avoir un si
docte parent ? J'ay ouy fort peu
de predicateurs qui parlent mieux
que luy. Qu'il auroit de reputation
et de merite s'il se vouloit
adonner à prescher ! Je serois fort
aise qu'il s'y employast, repartit
Adrian, si vous aviez ouy d'autres
discours qu'il nous faict, vous en
seriez tout estonné. Il vous parlera
trois heures durant sans discontinuer,
et je ne sçay où c'est
qu'il prend tout ce qu'il dit ; le
plus souvent il est si docte que je
n'en comprends pas la moitié. Il
faut se representer qu'il n'a fait
que lire toute sa vie. Il est arrivé
qu'il a pris un valet qui est presque
aussi sçavant que luy : mais je vous
diray, je croy que leur sçavoir leur
est inutile, ou plustost qu'il leur
est nuisible, car ils ne s'en servent
qu'à des choses que je ne sçaurois
aprouver. Cela est-il donc vray ?
Dit l'hermite à Lysis, abusez vous
des dons que Dieu vous a faicts ?
Mon amy, ne voulez vous pas suivre
tous les articles de nostre foy ?
Je garde la foy à Charite, reprit
Lysis, je luy ay promis devant le
throsne de l'amour que je seray
tousjours à elle. Ha quelle impieté,
s'escria le bon pere, quand l'on
vous parle de Dieu, vous parlez
de ses creatures, comme si vous les
adoriez au lieu de luy. Si vous ne
voulez pas vous adresser tout
d'un coup à sa majesté infinie,
pour crainte de vos pechez, recommandez
vous à quelque bon sainct
qui vous tire des peines de l'enfer.
C'est une belle saincte que je sers,
dit Lysis, et veritablement elle me
peut bien tirer des peines de l'enfer,
puis que c'est elle qui m'y a
mis par sa rigueur. Elle peut bien
executer d'autres choses plus difficiles.
Tous ceux de ceans vous tesmoigneront,
que ce matin, de mort
que j'estois, elle m'a rendu vivant.
Informez vous de ce miracle.
Mon cousin est payen, s'escria
Adrian, helas ! Il n'en faut plus
douter. Il est pire que mahometan.
Ha ! Que les livres qui l'ont
perdu sont bien maudits.
Hircan et les autres gentils-hommes
vinrent à ce bruit. Clarimond
ayant sceu dequoy il estoit
question, cogneut bien que l'hermite
n'estoit pas assez habile homme pour convertir le berger. Quant à luy il voulut esprouver si le dessein
qu'il avoit de luy rendre son
bon sens luy pourroit mieux reüssir
qu'à un autre, avec les artifices
qu'il s'estoit proposé d'y employer.
J'ay une infinité de choses
à vous communiquer en presence
de cette honorable compagnie,
luy dit-il, c'est maintenant
que je vous veux monstrer que je
suis veritablement vostre amy,
comme je vous en asseuray il y a
quelques jours. C'est Philiris et
ses compagnons qui sont vos ennemis,
quoy que vous ayez pensé
le contraire. Ils ont adheré jusques
icy à vos fantaisies, et c'est cela qui
vous a mis au chemin de perdition.
Depuis que vous vous cognoissez
vous avez leu une infinité de livres
fabuleux, que vous avez tenus
pour veritables, à faute de rencontrer
un homme qui vous tirast
prudemment de vostre mauvaise
opinion. Je ne vous veux plus rien
celer de ce que je pense, comme
j'ay faict par le passé, en me voulant
insinuer petit à petit en vos
bonnes graces, pour avoir la permission
de vous parler un jour
avec franchise. Vous venez tout
presentement de tesmoigner encore
une extravagance la plus grande
du monde ; vous avez parlé de
vostre maistresse comme d'une
chose divine, encore que vous
puissiez bien sçavoir que c'est une
fille mortelle, qui boit et mange
comme nous. Vous avez dit que
vous n'aviez de la foy que pour
elle ; avez vous donc oublié la foy
de vos peres pour estre un idolastre ?
Lysis voyant que l'on le pressoit
là dessus plus fort que l'on
n'avoit jamais faict, ne fut pas si
extravagant, qu'il ne songeast aux
bons preceptes que l'on luy avoit
donnez dés son enfance, tellement
que dés cette premiere attaque de
Clarimond il se trouva presque
tout changé. Il fut donc contraint
de luy respondre qu'il n'avoit
point d'autre dieu que celuy qui
a creé le ciel et la terre, et qu'il
l'avoit tousjours adoré en la maniere
que son pere luy avoit apprise :
mais que pour Charite, à laquelle
il donnoit des noms divins,
ce n'estoit que pour s'accommoder
au stile des poëtes, lesquels il estoit
resolu d'imiter. Vous avez bien
faict plus que tout cecy, dit Clarimond,
vous avez tousjours parlé
d'une infinité de dieux anciens,
comme s'ils estoient veritablement,
et neantmoins quiconque
adore ce grand dieu qui nous a
donné l'estre, laisse parmy les fables
tous ces petits dieux que les
hommes se sont forgez pendant
leurs premieres erreurs. Ne nous
avez vous pas dit cent fois qu'il y
avoit une Diane dedans les bois
avec ses nymphes, et des hamadriades,
et qu'il y avoit aussi des
dieux de riviere, et des nymphes
de fontaine. Vous avez tasché de
le faire croire à tous ceux qui vous
ont frequenté, et vous vous estes
mesme une fois jetté dans l'eau
pour aller chercher des divinitez
aquatiques. Je ne sçay si vos compagnons
bergers estoient si sots
de croire qu'il y en eust au monde.
Il ne faut point trouver estrange,
si je croy qu'il y a de telles divinitez, repartit Lysis, je l'ay leu
dans des livres qui n'ont pas esté
faits par des payens, mais par des
chrestiens qui vivent encore
aujourd'huy. Ce que vous dites
peut estre, reprit Clarimond,
mais ces autheurs n'ont escrit cela
que comme une fable, et si vous
en doutez, sçachez l'opinion de
Musardan. Ce poëte estoit encore
là ; tellement qu'il confessa qu'il
ne faloit point douter que luy et
tous ceux qui avoient faict des livres,
ne parlassent des divinitez
anciennes comme d'une chose controuvee,
qui ne servoit plus que
d'ornement à leur poësie, bien
que ce fust une des veritez que
plusieurs peuples croyoient autrefois
avec le plus de passion. Vous
voyez ce que pensent ceux que
vous avez tousjours suivis, dit
Clarimond, puis que vous avez
voulu embrasser leur doctrine, il
les faut croire en ce qu'ils vous disent,
et vous n'estes pas plus sçavant
que vos maistres en une leçon
qu'ils vous donnent. D'ailleurs
il faut que vous consideriez,
que puis qu'il y a un dieu tout
puissant, tous vos petits dieux ne
peuvent subsister. Puis que vous
voulez que je me fonde en raison
avecque vous, dit Lysis, je vous
veux déclarer une chose que je ne
communiquerois pas à une autre
personne ; c'est que je recognois
bien que ce ne sont pas veritablement
des divinitez qui sont parmy
les champs, mais l'on les appelle
ainsi par une façon de parler ;
ce ne sont que des demons qui s'y
trouvent soubs diverses formes,
et pour vous monstrer que cela
est vray, je ne l'ay pas seulement
leu dans les poëtes que vous soupçonnez
de mensonge, mais aussi
dans des autheurs qui font les philosophes,
et j'oserois bien dire
qui font les theologiens. Tesmoin
m'en est Agrippa dans son
occulte philosophie. L'on sçait
bien que par tout il parle comme
un bon chrestien, et cite les passages
de la saincte escriture, mais
neantmoins ayant mis des demons
par tous les elemens, quand il vient
à ceux qu'il met sur la terre et
dans les eaux, il leur donne tous
ces noms divers qui sont dans les
poëtes. Il nous accorde qu'il y a
des faunes, des driades et des hamadriades
dans les forests, et des
nayades dans les fontaines. Il ne
nie pas mesme que Saturne, Jupiter,
et les autres dieux ne soient
chacun dans leurs cieux, pour y
avoir la puissance que leur attribuoient
les anciens. Il vous dit
aussi tout au long quels divers
noms il leur faut donner, et de
quelle sorte il les faut invoquer
en ses operations ; or l'on n'invoque
pas des choses qui n'ont
point de pouvoir. Quant à luy, il
les appelle les gouverneurs du
monde ; mais je me contenteray
de vous dire qu'il a entendu que
c'estoient des demons. Agrippa
est donc aussi l'un de vos autheurs,
dit Clarimond, vous nous avez
bien celé que vous vous estiez
amusé à sa doctrine. Apprenez
que c'est un aussi impertinent homme
que vous vistes jamais ; il mesle
la theologie parmy les fables ; et
bien qu'il nous vueille faire une
magie chrestienne et licite, il se sert de celle d'Hermes, et des autres
autheurs prophanes. Pourceque
 dans la magie des anciens
l'on invoquoit les planettes,
et les autres divinitez inferieures,
il en a parlé de la mesme sorte
que si cela se pouvoit faire encore,
et la sottise en est si grande,
qu'il a suplié tout le monde de la
luy pardonner, comme une faute
qu'il avoit faicte en jeunesse. C'est
dans son livre de la vanité des sciences
que j'aprens cela : il s'est là desdit
entierement. Clarimond à raison,
dit Philiris, l'on ne luy peut
que respondre. Quand Agrippa
n'auroit pas creu qu'il y a des driades
et des nayades, reprit Lysis, ce
n'est pas à dire que je doive estre
de son opinion. Ne me souvienne
pas d'avoir veu tant de divinitez
champestres, lors que j'estois changé
en arbre. Vous ne le fustes jamais,
dit Clarimond, et je vous
dy encore que jamais personne ne
l'a esté. Ne vous souvient-il pas des
raisons que j'alleguay une fois contre
les metamorphoses ? Je vous dy
qu'il n'y avoit mesme parmy les
payens que le simple peuple qui
creust qu'elles se pussent faire, encore
n'estoit-ce que par accident
que ces opinions avoient pris leur
accroissement. Je vous contay
l'histoire de plusieurs personnes
que l'on croyoit avoir changé de
forme, et principalement celle du
voleur, que l'on croyoit estre changé
en corbeau. Je vous dy que les
poëtes avoient mis cela en credit
par leurs vers, et si je ne me trompe,
Philiris, Fontenay et Carmelin
mesme goustoient assez mes
raisons ; je ne sçay si depuis ils
ont participé à vos erreurs. Je me
souviens de tout cela, dit Lysis,
mais je le mesprise. Nous nous en
souvenons bien aussi, dit Fontenay,
mais nous y trouvons beaucoup
de verité. Vous adjoustez
donc foy à l'imposture, reprit le
berger tout en colere. Ce n'est pas
icy le seul poinct où l'on vous
veut contrarier, dit Clarimond, ne
vous faschez point encore, attendez
à tantost, vous en aurez beaucoup
plus de sujet. Je vous declare
que puisque toutes ces divinitez
dont vous nous avez parlé
ne sont que fictions, vous n'avez
aucune raison de faire prendre l'habit
de berger à tous ces gentils-hommes
qui sont icy, leur faisant
acroire que vous les rendrez heureux
par ce moyen, et que vous
les ferez converser avecque les
immortels ; pour vostre siecle
d'or, vous sçavez bien ce que je
vous en ay dit, je ne vous ay point
celé que pour le faire revenir, il
faudroit que nous fussions aussi
sauvages que l'on est encore au
nouveau monde. Personne ne s'imagine
que cette vie soit plus
louable que la nostre. Quoy, Lysis
nous a donc trompez ? S'escria
Philiris, je n'avois que faire de le
venir trouver de si loing. S'il ne
sçait rien que ce que j'ay desja veu,
les bergers de nostre pays en sçavent
autant ; je veux m'en retourner
vers eux. Et moy, dit Fontenay,
demeureray-je icy avec un
imposteur, qui me promettoit
des merveilles si je voulois estre
tousjours berger ? Ha ! Mon cousin
Hircan, rendez moy mon habit
rouge. Polidor et Meliante dirent aussi qu'ils ne vouloient
plus estre bergers, tellement qu'Hircan
leur dit qu'ils s'apaisassent,
et qu'il leur rendroit à tous les
habits qu'ils avoient aportez chez
luy. Lysis fort affligé de cette revolte,
leur asseura qu'ils se repentiroient
à loisir de l'avoir quité :
mais Clarimond luy repartit, qu'il
ne se devoit pas persuader cela, et
qu'il luy vouloit monstrer comme
il n'avoit jamais eu aucun bonheur
depuis qu'il estoit berger, et
qu'il ne luy estoit rien arrivé de
tout ce qu'il croyoit, et puis il
continua de parler en cette sorte.
Il faut que vous vous imaginiez
que je sçay mieux vos avantures
que vous mesme, car j'ay
apris non seulement ce que vous
en croyez, mais aussi ce qu'en
croyent les autres, qui vous ont
trompé. Premierement estant arrivé
à Sainct Clou où vous pristes
vostre habit pastoral, Anselme
vous ayant trouvé comme vous
admiriez vos belles reliques, ne vous
en blasma point, et escouta attentivement
vostre histoire extravagante :
mais combien pensez vous
qu'il fut estonné voyant que vous
faisiez estat des plus salles choses
du monde, et que vous ayant promis
une grande assistance, comme
estoit celle de vous donner le portraict
de Charite, vous le preniez
pour le dieu Pan. Jamais les poëtes
n'ont dit que ce dieu Silvain
se meslast de la peinture, mais vous
ne pensiez pas qu'il y eust quelque
chose d'impossible à un dieu.
Je ne parleray point des raisons
que vous alleguastes à vostre curateur,
pour luy remonstrer que
vous deviez estre berger, et qu'il
le devoit estre aussi, s'il se vouloit
rendre heureux ; l'on s'est assez ry
de ceste impertinence ; je ne parle
que de la sottise que vous fistes
d'aller accoster un gros rustique
en termes poëtiques et romanesques.
Le pouvoir que vous attribuastes
à Charite luy fit tant de
peur, que luy et tous ceux de sa
connoissance furent toute la nuict
en alarme, s'imaginans que la fin
du monde aprochoit ; je ne sçay
qu'ils n'en moururent de frayeur.
Que si cela leur fust arrivé, vous
eussiez esté cause de leur mort, et
l'on vous eust puny comme les
homicides. Vous voulustes aussi
interroger l'echo, mais vous fustes
trompé bravement : car au
lieu que vous vous imaginiez que
l'echo des poëtes vous respondist,
c'estoit cet Anselme que vous
voyez icy, lequel ne vous le peut
nier. Il vous monstra assez alors
combien il se gaussoit des extravagances
des poëtes, par les contes
qu'il tint avecque vous touchant
cette repetition de voix, et
touchant les trois Parques. Il se
mocqua aussi de l'opinion que
vous aviez du soleil, de mesme
que j'ay faict depuis. Vous voulez
beaucoup conceder aux poëtes,
de croire qu'il y a deux soleils,
prenant ce qu'ils disent au pié de
la lettre. Vous devez sçavoir qu'il
n'y en a qu'un, et que si nous le
voyons le matin d'un costé, bien
qu'il se soit caché de l'autre, c'est
qu'il n'a fait que passer au dessous
pour esclairer l'autre hemisphere,
sans se reposer dans la mer, comme
disent vos autheurs impertinents. Toutefois Anselme voulut
vous complaire jusqu'à ce poinct,
que de vous promettre encore le
portraict de Charite. Je passe l'extravagance
que vous fistes paroistre
dans l'hostellerie, ne voulant
manger que des choses rouges.
Cecy estoit volontaire, et l'on
vous contenta comme vous desiriez.
Vous vistes bien que vous
vous estiez desja trompé vous
mesme, quand Anselme vous declara
qu'il n'estoit pas seant de faire
le berger à Sainct Clou, et ce fut
un grand tesmoignage de cela,
lors que tant de canailles vous
poursuivirent à coups de pierre.
Vous fustes aussi bien abusé quand
vous pristes un paysan pour un
satyre, car qui est-ce qui en a jamais
veu dans la France, si ce n'est
en peinture, ou bien par deguisement
dans les pastorales, et dans
les balets ? Où est-ce que c'est mesme
que l'on en a jamais veu dans
le monde ? L'on parle seulement
de deux ou trois, mais c'estoient
des monstres qui ne sont pas ordinaires
en la nature. Quant au
portraict qu'Anselme vous donna,
ne voyez vous pas qu'il ne l'avoit
faict que pour se mocquer
des descriptions de beauté qui se
trouvent dans les poëtes ? Pensez
vous mesme que les traicts de ce
visage metaphorique ressemblent à
ceux du visage naturel de vostre
maistresse ? Bien que cela se puisse
faire parmy toutes ces bigearreries,
Anselme ne l'a pas faict :
car il n'est pas si bon peintre qu'il
puisse sortir de bons portraicts de
ses mains ; il n'est propre qu'à enluminer
de la taille douce. Je ne
feins point de dire cela devant luy,
car il tire assez de gloire d'ailleurs.
Ce ne fut aussi que par raillerie
qu'il vous permit d'estre juge du
differend qu'il avoit avec Montenor,
et quand vous n'eussiez pas
prononcé vostre arrest à son avantage,
Geneure n'eust pas laissé d'estre
deboutee de sa demande. Il
feignoit d'attribuer beaucoup
d'authorité à vos paroles. Vostre
serenade, et vostre lettre amoureuse
passerent en son opinion
pour ridicules, et vous vous abusastes
bien aussi vous mesme, quand
vous baisiez le marteau de la porte
de Leonor, veu que vous ne
sentiez pas que l'on vous arrousoit
d'urine au lieu d'eau d'ange.
Je laisse en arriere beaucoup de petites
particularitez, comme les festons
dont vous vouliez orner le
portail du palais de Charite, et la
rencontre des marchans parisiens,
que vous preniez pour des corsaires.
Vous fustes en tout cela
aussi bien dupe que l'on sçauroit
dire. Quand vous allastes un soir
chez Charite, ce fut aussi une plaisante
chose de vous imaginer que
l'on pouvoit r'allumer la chandelle
à ses yeux. Si les poëtes treuvent
tant de diverses conceptions
sur les flammes qui sortent des
yeux de leur maistresse, il faut prendre
cela pour des impertinences
poëtiques. Je ne me puis tenir de
rire quand je me souviens de l'extravagante
jalousie que vous eustes
le jour suivant, trouvant Charite
endormie dans un jardin. Vous
estiez jaloux de vostre ombre, et
des atomes, et à plus forte raison
de tout ce qui la touchoit, comme des herbes sur lesquelles elle
estoit couchee. Vous vous imaginiez
que le soleil faisoit du bruit
en allant par le ciel, et que les
plantes en faisoient aussi en croissant ;
vous fistes apres une infinité
de sottises, et en fin le comble de
vostre extravagance fut qu'estant
aupres de Charite dans une cour,
vous creustes que le feu de ses
yeux avoit bruslé vostre chapeau,
et c'estoit qu'un laquais d'Anselme
l'avoit bruslé avec un miroir
ardant. En consequence de vostre
opinion, vous vous imaginastes
le lendemain estre tout en feu, et
vous vous plongeastes dans une
fontaine, où vous vous fussiez
noyé, si l'on ne vous en eust retiré
vistement. Estant apres à Paris,
vous allastes à l'hostel de Bourgongne,
où vous pristes la comedie
pour une verité, aprestant
à rire à tout le monde, plus qu'aucune
farce qui jamais y ait esté
jouée. Vous fistes encore une belle
affaire, quand vous creustes que
le portraict d'un berger imaginaire
estoit le vostre, et quand vous
allastes estonner le libraire de la ruë
Sainct Jacques par vos paroles et
vos actions. Les discours que vous
tinstes avec Cecille furent fort
plaisans, quand vous couchastes
en sa maison, et ce fut une agreable
chose de voir que vous vinstes
en ce pays cy, pensant aller au pays
de forests. Cette tromperie vous
est conneuë ; vous n'y pouvez rien
repliquer. Voila Anselme qui est
icy pour en tesmoigner, et de toutes
les autres choses aussi, au cas
que vous les vouliez nier.
Anselme s'avançant alors, vint
avoüer froidement que tout ce
que disoit Clarimond estoit vray,
dequoy Lysis eut un tel estonnement,
qu'il laissa continuer l'autre
en ses reproches.
Ne vous souvenez vous pas
aussi, dit Clarimond, que je commençay
à vous connoistre par une
autre erreur où je vous trouvay
chez nous. Vous preniez ma mere
pour la sage Felicia. Il est bien vray
qu'elle est sage, mais elle n'est pas
Felicia pourtant. Vous fustes apres
grandement abusé, quand vous
creustes que je serois de vostre
party, et puis lors que donnant
une serenade, vous vous imaginastes
que c'estoit une hamadriade
qui vous respondoit, car c'estoit
nostre cher amy Hircan, que
j'avois averty de vostre entreprise.
Le bon hermite que voicy tesmoignera
pareillement, que vous
parliez à luy comme à un druide,
ou à quelque magicien, pourceque
 vous avez veu dans vos livres
que les hermites se mesloient autrefois
de la magie, et qu'il n'y avoit
point de peché à cela. La plus
belle de vos tromperies, est qu'ayant
apres rencontré Hircan,
vous le pristes aussi pour un magicien,
et vous creustes que la damoiselle
que vous nommiez Synope,
estoit une nymphe des
eaux. Il vous fit beau voir, quand
vous vous figurastes que ce sçavant
homme vous avoit si bien changé
en fille, que vous n'estiez pas
reconnoissable. Estant servante
chez Oronte, l'on vous accusa
d'impudicité, l'on vous fit monter
à l'espreuve sur une simple platine
qui ne pouvoit brusler personne, puisqu'il n'y avoit point
de feu dessous, je me vins presenter
à mourir pour vous, et puis
comme Leonor commandoit que
l'on vous bruslast, Hircan vous
vint delivrer de l'injustice de vos
ennemis : mais tout cela n'estoit
qu'une comedie, car l'on connoissoit
si bien que vous estiez
Lysis, que mesme les petits enfans
de la maison le sçavoient, et
que l'on avoit de la peine à les
empescher de vous le dire. Depuis
estant venu chez moy avec
Carmelin, vous y avez tant faict
d'extravagances, que ma mere s'en
est estonnee, mais je passe tout
cela pour venir à vostre metamorphose.
Estant tombé dans
un saule creux, vous vous figuriez
estre devenu arbre, quoy que personne
ne fust de vostre opinion.
Ce qui vous confirma en cela, fut
que Synope vous vint visiter la
nuict avec deux servantes, qui se
disoient hamadriades ; l'une estoit
encore icy tantost. Pour le dieu
Morin qui vint apres, c'estoit
Hircan, et Lucide estoit Amarille ;
quant au cypres, c'estoit un valet
de chambre. Les fables qui vous
furent racontees, estoient faictes
tout exprez pour se mocquer de
vous, et toutes les autres particularitez
de cette avanture n'estoient
que pour ce dessein. A la
seconde nuict Anselme, Montenor
et moy nous nous habillasmes
aussi en dieux de riviere pour
vous venir voir, et si nous ne parlions
point, c'estoit de peur d'estre
reconnus. Apres avoir bien pris
du plaisir de vous et de Carmelin,
Hircan s'aparut à vous en habit
de magicien. Anselme et moy nous
fismes les deux vents qui abattirent
l'arbre Lysis, qui crut apres
estre devenu homme, car de faict il
luy estoit bien aise de se persuader
de l'estre. Que si vous ne voulez
croire tout cecy, souvenez vous
des fausses barbes que vous trouvastes
ceans il y a quelques jours,
c'estoient les mesmes que nous
avions en faisant les dieux de riviere,
et pour le reste de nos habits,
l'on vous les monstrera bien
encore. Il vous est arrivé depuis
une infinité de choses remarquables,
et sur tout vous avez eu de
beaux discours avecque moy, en
parlant des poëtes, ce qui vous a
porté à envoyer une affiche à Paris.
Vous avez receu un commandement
sans commandement de
vostre maistresse, et puis vous
avez voulu estre malade comme elle.
Mais il n'y a rien d'admirable comme
la tromperie que Philiris, Polidor,
Meliante, et Fontenay vous
ont faicte. Ils vous ont fait acroire
qu'ils s'estoient faits bergers à
cause de vous, et si l'on veut soustenir
cela, il faut dire que c'estoit
veritablement à cause de vous,
mais que c'estoit pour en tirer du
passetemps. Philiris n'est point
berger de naissance, Fontenay n'a
jamais eu envie de l'estre de condition,
et pour Polidor et Meliante,
ils sont aussi peu de Perse que
moy. Toutes les histoires qu'ils
vous ont racontees ont esté forgees
à leur fantaisie. Pour Lucide
et Synope vous fustes bien credule
quand vous les vistes, vous imaginant
que c'estoient deux bergeres
tout autres que les nymphes que vous aviez desja veuës. Quant à Synope, elle s'en est retournee
chez elle, et n'a point esté changee
en rocher. Les paysans de ce pays
vous diront que ce rocher que
vous vouliez que Carmelin aymast,
est de temps immemorial
au lieu où vous l'avez trouvé.
Quand vous vistes une hamadriade
en plein jour, c'estoit que
Lisette estoit vestuë d'escorce.
Pour les deux deputez de Paris
qui vous vinrent trouver, c'estoient
des gens attiltrez, et pour
ce qui est de ce chasteau enchanté
où l'on vous fit aller en carrosse,
c'estoit une maison d'Hircan, que
l'on vous fera voir quand vous
voudrez. C'estoit nous qui faisions
les geants et les bossus, et
vous n'estiez non plus invulnerable
que les autres. Vous n'allastes
point par l'air ny en allant ny en
revenant, car je vous asseure qu'Hircan
ne songea jamais à estre
magicien. Lors que vous avez aussi
pensé enlever Charite, vous n'avez
rencontré qu'un fantosme,
que les servantes d'Oronte avoient
accommodé ; et pour conclure
mon discours, vous n'avez point
pris de poison qui vous peust faire
mourir, et par consequent les
yeux de Charite ne vous ont point
faict resusciter.
Clarimond ayant alors mis fin
à son discours, Lysis estoit tout
prest à le croire, et neantmoins il
luy dit. Quoy, tu me veux donc
oster la gloire de tant de belles
actions ? Est-il possible que tant
d'honnestes gens m'ayent trompé ?
Anselme m'a desja asseuré qu'il
l'avoit faict, mais pour les autres.
Le doy-je croire ? Bien que nous
venions de prendre congé de vous
comme pour nous en retourner
au pays d'où nous disions que
nous estions venus, repartit Philiris,
il faut que je vous avoüe que
c'estoit que nous voulions faire la
derniere de nos feintes. Et moy,
dit Hircan, je ne fus jamais magicien.
Je vous jure que tout ce que
Clarimond a dit est vray, et que je
vous en donneray telles preuves
qu'il vous plaira. Je vous monstreray
tous les habits dont nous
nous sommes desguisez pour accomplir
nos belles avantures, et je
vous feray dire au vray qui je suis
par tous ceux de ce pays-cy, et qui
sont ces gentils-hommes qui ont
contrefaict les bergers.
Tous ceux qui estoient là ayans
donné à Lysis de semblables asseurances
de la verité, avec une façon
serieuse, il fut tellement touché
de regret d'avoir esté si long temps
deceu, que malgré son extravagance
il se prit à pleurer, et puis
estant touché de honte, il s'enfuit
dans une chambre où il n'y avoit
personne. Clarimond l'ayant poursuivy
jusques là, il s'escria ainsi dés
qu'il le vid ; ha dieu de quelles
impostures a-t'on abusé ma jeunesse ?
Vous nous vouliez faire acroire
que vous estiez arbre, et
beaucoup d'autres choses encore,
dit Clarimond, nous ne pouvions
moins que de tascher à vous abuser
aussi. Au reste ne vous faschez
contre personne, d'avoir
usé envers vous de tant de tromperies,
car nous y estions tous
contraints, puisque vous vous
trompiez vous mesme le premier, et qu'il falloit vous tromper pareillement,
si l'on vouloit vous
complaire. Il falloit fleschir aux
premieres violences de vos resveries,
de peur de vous mettre en fureur
si l'on vous resistoit par
trop. Pour moy, j'ay esté celuy
qui a tasché de vous desabuser le
plustost, et vous l'avez bien peu
connoistre : c'est en quoy j'ay donné
des tesmoignages de cette amitié
que je me suis vanté de vous
porter. Faictes moy voir que j'ay
bien pris mon temps aujourd'huy,
et que vous ne voulez plus vivre
avecque les erreurs qui vous ont
jusques icy troublé le cerveau.
Que faut-il que je fasse, dit Lysis ?
Donnez moy donc du conseil, afin que je ne sois pas destitué de toutes
choses. Je vous ay faict voir
assez tantost les impertinences de
tous les livres fabuleux, reprit
Clarimond, et par un certain hasard
tous ceux qui vous ont entretenus
jusqu'icy vous ont monstré
la mesme chose, sans qu'ils en
ayent possible eu le dessein. Tous
les contes que vous fistes une nuict
des divinitez champestres estoient
si ridicules, qu'ils vous devoient
empescher d'adjouster foy aux
transformations poëtiques. Pour
les histoires des quatre bergers, je
vous ay desja touché quelques
mots de l'exemple qui s'y trouve
de quatre sorte de romans. Puis
que Synope vous avoit desja conté
des metamorphoses, il suffisoit
que l'histoire de Fontenay representast
un autre roman à l'antique,
où il est parlé d'une nayade,
et d'un amoureux de soy-mesme,
comme Narcisse, et des artifices
d'un magicien. Pour l'histoire de
Philiris, elle vous representoit un
roman remply de douceur et de
passion, tel que l'on le pourroit
faire à la mode de ce siecle, donnant
tousjours des noms de berger aux
personnages que l'on y introduit.
Quant aux oeuvres de Polidor et
de Rhodogine, c'est un exemple
de ces fables que les vieilles content
aux enfans, et de celles que j'appelle
des fables italiennes, pourceque
 les italiens les ont inventees.
Straparole en a faict de la sorte en
ses facetieuses nuicts, et plusieurs
autres à son imitation. Pour les
avantures de Meliante, elles sont
à la mode des romans guerriers,
et il ne faut pas oublier non plus,
que Carmelin mesme voulant raconter
sa vie, vous a donné un
exemple de ces romans espagnols,
où l'on void les friponneries
des gueux et des valets. L'on
ne sçauroit nier que toutes ces
narrations ne surpassent celles que
je leur donne pour patron : car
bien qu'elles ne soient pas si longues,
elles contiennent de meilleures
choses, et l'on void par tout
de l'ordre et de l'invention. Neantmoins
je vous asseure qu'elles ne
laissent pas d'estre extravagantes,
et dignes d'estre mesprisees : et
c'est par là que je vous veux persuader
qu'il ne faut plus que vous
vous amusiez à lire de semblables
contes, puis que les meilleurs ne
valent rien, et si vous en lisez, que
ce soit pour vous en mocquer,
ou tout au plus, pour n'y prendre
qu'un plaisir passager, sans vous
figurer qu'il faut vivre comme les
personnes dont il est parlé là dedans. Vous avez voulu imiter les
bergers, bien qu'il n'y ait point de
plaisir à estre de cette condition ;
l'on peut bien vivre aux champs
sans porter une houlette. Voyez
comme est Hircan, voyez comme
est Oronte, et comme je suis. Nous
demeurons tousjours icy ; nous
chassons, nous peschons, nous
nous promenons, nous faisons
tout ce qui nous plaist ; n'est-ce
pas tout ce que vous desirez ? Que
si nous estions bergers, il faudroit
que nous eussions soin de nostre
troupeau, ce qui seroit fort importun.
Tantost il y auroit quelque
brebis esgaree, laquelle il faudroit
chercher : tantost il y en auroit
quelqu'une que le loup emporteroit,
tellement qu'il le faudroit
poursuivre, ou bien tout
nostre troupeau seroit malade, et
nous serions fort empeschez à le
guerir. Quel moyen y a-t'il de se
resjouïr comme vous desirez parmy
ces diverses occupations qui
n'appartiennent qu'à nos valets ?
Vous me direz que les bergers qui
sont dans les livres n'ont pas tant
de soin de leur troupeau, et qu'ils
le donnent souvent à garder à d'autres,
ou qu'ils n'en ont point du
tout. Il faudra donc que vous me
confessiez qu'il n'est pas besoin
de garder des moutons pour
vivre heureux, ny par consequent
d'estre vestu de blanc, et de porter
une houlette : car l'equipage de
berger n'est pas necessaire à celuy
qui ne faict pas profession de bergerie,
et quand vous me direz
des exemples de plusieurs qui ont
porté un tel habit que le vostre,
sans garder de troupeau, je vous
avoüray que vos livres sont veritables,
mais que si ces gens là prenoient
cet habit, c'estoit pour se
conformer aux personnes qu'ils
frequentoient, ce qui ne peut arriver
en vous, veu que vous estiez
possible le seul de berger illustre
en France, quand vous avez commencé
de l'estre. Or ne m'allez
pas alleguer que vous sçavez bien
qu'il n'y en a pas beaucoup de vostre
sorte, mais que vous voulez
remettre en vogue la bergerie, car
à quoy cela serviroit-il ? Je vous
dy encore que vous pouvez jouïr
sans cela de tous les plaisirs de la
terre. Souvenez vous des reproches
que vous fit un jour Fontenay,
quand il vous compara à
Dom Quixote, il y en aura beaucoup
qui croiront que vous l'imitez,
et quand vos avantures seroient
plus belles que les siennes,
ils trouveroient tousjours que ce
seroit de plus grandes preuves de
vostre folie.
Lysis resvoit profondement
pendant ce discours, et son esprit
n'estant pas si troublé que de coustume,
les avertissemens de Clarimond
ne luy estoient pas desagreables.
Apres m'avoir privé de
mes compagnons, luy dit-il, me
voulez vous oster l'habit de berger ?
Tant s'en faut que je vous aye
osté vos compagnons, reprit Clarimond,
que Philiris et les autres
seront plus que jamais avecque
vous, et seront eternellement vos
amis : mais pour l'habit de berger,
à la verité personne n'est d'avis
que vous le portiez plus long
temps. Si vous ne m'ostiez que
cela, ce seroit peu, dit Lysis, mais vous m'ostez encore tous les tesmoignages
d'affection que je voulois
monstrer à Charite, et ce sera
un grand hasard si vous ne me
voulez point encore oster cette
Charite mesme. Les tesmoignages
d'amour que vous avez donnez
jusques icy à vostre maistresse
ont esté trop extravagans, dit
Clarimond, il se faut mettre dans
les choses raisonnables, et vous
verrez que si vous faictes ce que je
vous diray, vous obtiendrez d'elle
tout ce que vous voudrez, car je
suis bien loin de vous deffendre
de la servir. Au reste pour vous
porter à quiter l'habit de berger,
c'est que je vous apren que vous
luy desplaisez en cét estat. Je vous
laisse icy quelque temps pour songer
à cela.
Clarimond ayant quité Lysis
sur ces paroles, il s'en retourna
trouver la compagnie. Il dit à
tout le monde qu'il avoit gouverné
si doucement Lysis, et qu'il
luy avoit tousjours respondu en
termes si rassis, qu'il croyoit qu'en
peu de temps il le remettroit au
bon chemin. Amarille demanda
alors s'il seroit bon de luy envoyer
l'hermite, afin que sa presence luy
donnast quelque respect, et qu'il se
souvinst encore mieux de son devoir,
mais personne ne le jugea à
propos, d'autant qu'il faloit laisser
accomplir entierement à Clarimond
le bon dessein qu'il avoit
entrepris, tellement que l'hermite
s'en alla un peu apres. Chacun
confessoit que l'artifice dont Clarimond
avoit usé pour remettre
Lysis en son bon sens, estoit si
agreable, que toutes les saillies extravagantes
du berger ne leur avoient
pas aporté tant de satisfaction.
Carmelin mesme qui avoit
tout entendu, estoit fort aise que
l'on eust faict connoistre à son
maistre tant de veritez, qu'il avoit
eu beaucoup de peine à luy vouloir
mettre autrefois dans l'esprit,
et bien qu'il ne sceust quelle vie ils
meneroient desormais ensemble,
si est-ce qu'il ne se pouvoit attrister
quand il consideroit qu'il n'y
auroit plus personne qui les voulust
abuser, et qu'ils ne se lairroient
plus abuser aussi. Car quand à luy,
pour remedier à toutes les tromperies
que l'on leur pourroit faire,
il se proposoit que dés qu'il seroit
apellé à quelque enchantement,
ou à quelque metamorphose,
il ne croiroit jamais qu'il
y eust aucune chose veritable, non
pas mesme quand tous les hommes
du monde luy persuaderoient
le contraire de son opinion.
Pour ce qui estoit d'Adrian, il
estoit si aise de voir comment
Clarimond s'estoit employé à rendre
sage son cousin, et combien
il y avoit profité, qu'il luy faisoit
tous les remercimens qu'il se pouvoit
imaginer. Clarimond ne
voyant plus Musardan, s'enquit
où il estoit. L'on luy dit qu'il
estoit party pour s'en aller coucher
à Lagny, quoy qu'Hircan le
voulust retenir, et que le sujet de
son depart estoit, qu'Adrian ayant
sceu qu'il estoit un faiseur de romans
dés l'heure qu'il estoit entré,
et que Lysis avoit leu de ses livres,
il l'avoit pris en telle haine, qu'il
l'avoit acosté le plustost qu'il luy
avoit esté possible, et luy avoit dit force injures, à quoy l'autheur n'avoit
sceu que respondre, voyant
son ennemy apuyé de tant de personnes,
si bien qu'il avoit voulu
desloger. Clarimond estoit bien
fasché de n'avoir point veu cette
querelle, mais ce qu'il avoit faict
cependant valoit encore mieux.
Il se contenta du recit particulier
qu'Adrian luy fit luy-mesme de ce
qui avoit esté dit, et apres changeant
de discours, il remonstra à ce
bon homme que la premiere maladie
de son cousin estoit l'amour,
et que le seul desir de bien servir
une maistresse, estoit ce qui luy
avoit mis en la teste de former
toutes ses avantures sur celles des
romans, comme il avoit reconnu
par tout ce qui estoit arrivé,
tellement que luy ayant mis en
l'esprit que l'on pouvoit plaire à
une fille sans faire de telles extravagances,
c'estoit le seul moyen de
le faire sage tout à faict, mais qu'il
ne le faloit pas tromper, si l'on ne
le vouloit rendre entierement insensé ;
comme en effect si l'on luy
asseuroit que Charite ne luy seroit
point rigoureuse, il ne faloit
pas qu'elle luy fist paroistre de rigueur.
Hircan dit alors qu'il y
avoit donc un moyen fort aisé de
le rendre un galand homme, et
qu'il luy faloit faire espouser cette
belle Charite. Adrian voulut aprendre
au vray qui elle estoit,
pour sçavoir si le party estoit sortable.
Leonor dit qu'elle estoit
parente assez proche de feu son
mary, et qu'elle l'avoit prise à son
service, pource que de verité elle
n'estoit pas beaucoup riche, mais
qu'elle luy donneroit quelque
chose en mariage. L'on remonstra
à Adrian qu'encore que son
cousin eust beaucoup de moyens,
si est-ce qu'il ne pourroit trouver
un party plus avantageux que celuy là,
à cause qu'il n'y auroit pas
presse à l'avoir, ayant eu la reputation
de n'avoir pas la cervelle bien
faicte. Adrian et sa femme trouvans
l'alliance de Leonor fort honorable,
et songeans aux autres
raisons, dirent qu'ils ne trouveroient
point le mariage de Lysis
et de Charite mal à propos, pourveu que toute la parenté l'eust
agreable. Ils se souvinrent aussi
d'avoir veu au matin cette Charite,
laquelle leur sembloit estre d'une
fort douce humeur, tellement
qu'elle leur plaisoit fort.
Voila comme on parla tout à
bon de marier Lysis, se promettant
qu'il deviendroit sage, comme
de faict il y avoit beaucoup
d'apparence. Leonor sçachant
qu'il estoit fort riche, voyoit bien
qu'à tout hasard elle ne feroit
point mal de luy donner Charite,
parce que quand il eust tousjours
eu l'esprit mal fait, sa folie n'estoit
pas dangereuse, et il n'eust pas fait
tant d'extravagances si l'on ne luy
en eust fait naistre l'occasion.
Oronte s'en allant alors avec
tous ceux de chez luy, Adrian prit
congé d'eux, promettant à Leonor
qu'il parleroit du mariage de
son cousin à ses parens, et qu'il
leur en manderoit des nouvelles.
Clarimond monta alors à la chambre
où estoit Lysis, et luy dit, il
faudra bien que vous confessiez
que le moment auquel vous avez
commencé de mespriser vos opinions passees vous a esté heureux,
car l'on n'a pas si tost ouy parler
que vous desiriez vous ranger à
la raison, que tout le monde a juré
que vous obtiendriez de Charite
tout ce que vous en souhaiteriez.
Leonor, Angelique, Adrian,
et Pernelle sont pour vous ; qui
est-ce qui vous peut nuire apres
cela ? Cette mesme Charite, repartit
Lysis. Vous verrez que non,
dit Clarimond.
Lysis se mit encore à resver
apres cecy, et neantmoins il
estoit fort resjouy d'avoir apris
que ceux qui pouvoient le plus
en son affaire luy estoient favorables.
Quand il falut souper, il vint
se mettre à table avec les autres,
mais la honte qu'il avoit euë d'avoir
esté si long temps trompé
par ceux en qui il se fioit le plus,
l'avoit tellement abatu, qu'il n'osa
dire un seul mot. Adrian et sa
femme croyoient que c'estoit un
bon signe, et qu'il alloit devenir
fort sage : tellement que le lendemain
ils s'en retournerent à Paris
fort contents, luy promettant
qu'il auroit d'eux tout ce qu'il desireroit,
pourveu qu'il ne fust plus
berger. Pour Clarimond, il s'imaginoit
que cette taciturnité n'estoit
pas bonne, et qu'il estoit à
craindre que Lysis ne tombast
d'un malheur en l'autre, et que
d'extravagant il ne devinst stupide.
Afin d'y donner remede il crut
qu'il le faloit retirer d'avecque les
personnes qui le rendoient si timide
et si honteux. Ce dessein fut
communiqué à Hircan, qui le
trouva fort à propos, tellement
que Clarimond emmena Lysis et
Carmelin dans son chasteau.
Ils ne furent pas si tost partis,
que Fontenay et ses compagnons
partirent aussi pour s'en aller en
Bourgongne, où ils avoient affaire.
Ils firent des remercimens nompareils
à Hircan, de les avoir si long
temps si bien traictez, et de leur
avoir donné de si rares divertissemens.
Cependant Angelique aprit
à Charite que l'on avoit resolu de
la marier à Lysis. Elle luy respondit
que l'on se mocquoit d'elle, de luy
vouloir doner un homme qui servoit
de risee par tout où il estoit.
Angelique luy promit qu'il seroit
d'oresnavant plus sage, et que personne
n'iroit plus luy persuader
de faire des extravagances. Sa façon
ne luy estoit pas desagreable,
car son visage estoit plus beau que
laid, et pourveu qu'il n'y eust rien
à reprendre en son esprit, elle ne
s'esloignoit pas trop du dessein
que l'on avoit pris.
Lysis estant chez Clarimond, il
trouva que Montenor luy avoit
envoyé de chez luy les habits qu'il
avoit accoustumé de porter dans
la ville, lesquels Anselme n'avoit
pas oublié de faire conserver. Clarimond
luy dit qu'il les faloit mettre,
et qu'aussi bien estoient-ils
plus propres pour la saison que
ceux des bergers. Sa jupe estoit
toute tachee et toute deschiree ;
elle n'avoit pas pû resister parmy
ses diverses avantures ; et puis elle
estoit si peu doublee, qu'elle ne le
pouvoit pas garantir de la froideur
des vents et des pluyes qui
regnoient pendant l'automne. Il
reprit donc cet habit, qu'il y avoit
long temps qu'il n'avoit mis, mais il se vestit avec tant de
longueur, que l'on voyoit bien
qu'il avoit de la peine à se resoudre
à ce qu'il faisoit. Il n'en faut point
mentir, dit-il à Clarimond, il me
faict mal de quiter un vestement
auquel je m'estois accoustumé. Je
m'imaginois que de le porter, c'estoit
un puissant moyen pour jouïr
de toutes les douceurs de la vie.
Ces opinions sont fascheuses à
vaincre. N'estes vous donc pas encore
converty ? Dit Clarimond ;
n'avez vous pas esté berger assez
long temps ? Je vous veux aporter
une raison la plus veritable du
monde. Souvenez vous que dans
tous vos livres de bergerie, il n'y
a que ceux qui font l'amour qui
soient habillez en bergers. Pour
ceux qui sont mariez l'on ne parle
point qu'ils menent paistre des
troupeaux. Il faudra que vous en
soyez ainsi si vous espousez Charite,
comme j'espere. Il est vray
que vous n'estes pas encore marié,
mais que vous coustera de quiter
tout à faict l'habit de garçon
peu de temps auparavant, puisque
tous vos amis vous le conseillent ?
Cette subtilité de Clarimond
fut fort gentille. Il vouloit ramener
Lysis à la raison par l'authorité
de ces anciens autheurs,
et le rendre sage par les maximes
de sa folie. Toutesfois Lysis se
prenant à sousrire, luy dit, cher
amy vous ne considerez pas que si
dans les romans il n'est point parlé
que ceux qui sont mariez gardent
des troupeaux, c'est que l'on
ne les met sur les rangs en façon
du monde, d'autant que c'est le
dessein des autheurs de ne faire
que l'histoire des jeunes amans qui
sont à marier. Que si vous voyez
quelques peres de famille qui se
retirent à la maison, ce n'est que
sur leur vieillesse, et lors qu'ils ont
des enfans assez grands pour garder
leurs moutons.
Clarimond oyant cecy, eut
peur que Lysis ne gardast ses premieres
fantaisies, si bien qu'il luy
repartit ainsi un peu rudement ;
quelque chose que vous disiez, si
est-ce que j'enten que vous quitiez
de bon coeur l'habit de berger.
Est-il besoin d'en porter un
pour charmer une maistresse ? Regardez
lequel a mieux reüssi en ses
amours, de vous ou d'Anselme ?
Anselme a-t'il jamais esté berger
pour obtenir son Angelique ? S'il
l'eust esté, il ne l'auroit pas encore ;
et pour vous, tant que vous le serez,
jamais vous n'aurez Charite.
Ne vous ay-je pas dit que les filles
de ce temps n'ayment pas les bergers ?
Vous qui faictes tout ce que
vous pouvez pour plaire à vostre
maistresse, ne voyez vous pas que
vous luy avez despleu jusqu'à cette
heure ?
Ces raisons si bien prises, et si
faciles à concevoir, acheverent
d'oster Lysis de son erreur, et
pour luy faire encore mieux connoistre
la verité, Clarimond voyant
qu'il ne disoit mot, continua de
parler en cette sorte. Qu'aviez
vous esperé de faire en vous habillant
comme un comedien ? Je
vous fais encore souvenir du malheur
que cela vous a aporté. Vous
n'avez sceu faire reüssir aucun de
vos desseins amoureux. Voulant parler à vostre maistresse, ou baiser
au moins la fenestre sur laquelle
elle s'apuyoit, vous cheustes du
haut en bas d'une eschelle, ayant le
nez tout barboüillé de sang, tellement
que l'on vous prit au collet
comme un larron et un meurtrier.
Pour vostre desguisement
en fille, il ne vous servit de rien,
et vostre metamorphose encore
moins. Quand un homme pourroit
estre changé en arbre, qu'est-ce
que cela feroit pour luy ? Vous
vous imaginiez qu'il y avoit de
l'honneur et de l'avantage en cela,
et de vray les poëtes amenent
beaucoup d'exemples de plusieurs
personnes cheries des dieux, lesquelles
ont changé de forme : mais
ne verrez vous pas aussi dans les
mesmes autheurs, que ceux qui
avoient commis une infinité de
crimes avoient esté transformez
aussi ? L'on ne sçait donc si la metamorphose
est une punition ou
une recompense, et tout ce que
l'on en peut juger, c'est que l'on
ne la doit prendre que pour une
absurdité ridicule ? Pour ce qui est
de la delivrance imaginaire de Pamphilie,
où vous pensiez avoir faict
des miracles de valeur, et avoir
merité d'estre au rang des plus fameux
heros dont la memoire soit
venuë jusqu'à nous ; qu'eussiez
vous faict de merveilleux, quand
vous eussiez esté invulnerable comme
vous pensiez ? Ce n'estoit que
pour la croyance que vous aviez de
l'estre que vous alliez librement au
combat. Il en estoit ainsi de cét
Achille, et de tant d'autres guerriers
qui ne pouvoient estre blessez,
lesquels vous pensiez imiter.
Que leurs avantures soient fabuleuses
ou veritables, mais je me
mocque bien de ceux qui les prennent
pour de vaillans champions,
et qui comparent à eux tous les
princes qu'ils veulent exalter : car
s'ils eussent crû qu'ils pouvoient
recevoir quelque playe, possible
se fust-il monstré en eux quelque
coüardise naturelle, et jamais
ils n'eussent esté si resolument à la
bataille. Je croy bien que vous ne
songez plus à faire le heros, mais
vous me voulez faire connoistre
que difficilement vous abstiendrez
vous d'estre encore berger, pour
donner à Charite des preuves extravagantes
de vostre amour ;
quoy, voulez vous encore prendre
garde aux morceaux que vous
mangez, et combien de fois vous
beuvez, afin d'honorer Charite ?
Voudriez vous aussi manger des
choses rouges, et ne serez vous
point à vostre aise si vous n'estes
tousjours tourné vers l'endroit
où cette belle peut estre ? Songerez
vous d'oresnavant à vos conformitez
amoureuses ? Ne mangerez
vous que de ce que Charite trouve
bon ? Tousserez vous quand elle
toussera, et si elle a encore l'oeil
bandé, banderez vous aussi le vostre ?
A quoy pensez vous que cela
serve, sinon pour se faire mocquer
de vous ? Une fille n'est point
touchee d'amour pour toutes ces
sottises, c'est d'une autre sorte
qu'il faut rendre du service à vostre
maistresse. Vos actions passees
ne luy peuvent estre qu'inutiles.
Que si vous croyez avoir monstré
par là combien vous estiez dans la
complaisance, je vous apren que vous le monstrerez beaucoup davantage,
si vous quitez pour jamais
l'habit de berger. C'est là que
je voulois venir, et je vous veux
faire voir icy clairement vostre erreur,
car vous n'avez pas mis peine
à la principale conformité qui
est maintenant necessaire, puisque
vous voulez vous adonner à des
conformitez. Charite est habillee
d'ordinaire comme une fille de
moyenne condition, et vous vous
estes habillé en basteleur. Puis qu'elle
n'est pas vestuë en bergere, il
ne faut pas que vous soyez vestu
en berger.
Lysis ayant ouy tout cecy, fut
honteux d'avoir dit quelque chose
qui fist croire à Clarimond qu'il
luy voulust contrarier. Les raisons
de ce gentil-homme estoient
si puissantes, qu'il les voulut suivre
desormais. La crainte de desplaire
à Charite gouverna son
esprit tout à faict, tellement qu'il
permit que l'on mist son habit de
berger en tel lieu que l'on ne le vid
jamais depuis. Ayant trouvé aussi
dans son equipage le portraict
metaphorique, et toutes les choses
qu'il gardoit, parce qu'elles
estoient venuës de sa maistresse, il
les donna librement à Clarimond
pour en faire ce qu'il luy plairoit.
Il ne faloit plus qu'il vist des marques
de ses anciennes erreurs, et
son esperance estoit qu'il obtiendroit
bien tost de Charite des faveurs
qui seroient de plus grande
consequence que celles-là.
Puisque la seule lecture des romans
avoit esté capable de luy donner
tant de diverses imaginations,
avecque les tromperies que l'on
luy avoit faictes ; il faut croire qu'il
avoit un esprit fort facile à persuader,
et qu'il estoit aussi aisé de
luy faire haïr ses extravagances,
comme il avoit esté aisé de les luy
faire aymer. Aussi avoüa-t'il à
Clarimond qu'il se repentoit de
bon coeur de tout ce qu'il avoit
faict : mais qu'il luy avoit esté impossible
de s'en abstenir, pourcequ'
encore qu'il connust bien la
verité, quelquefois il se vouloit
abuser pour abuser aussi les autres,
afin de rendre ses avantures plus
remarquables ; comme par exemple,
il n'avoit jamais crû qu'à moitié
qu'il eust esté changé en arbre,
ny tant d'autres choses extraordinaires.
Il s'estoit en fin rendu de
meilleure humeur qu'il n'avoit jamais
esté, comme les esprits vont
d'une extremité à l'autre, et Clarimond
y prenant garde, luy dit
qu'il recevoit tous les contentemens
du monde, de le voir faict
comme les autres hommes ; et là
dessus, pour nettoyer son esprit
de toutes mauvaises fantaisies, il
luy fit un discours sur la divinité,
luy remonstrant que nous ne devons
adorer qu'un seul dieu, et
non pas idolastrer ses creatures,
qu'il faut seulement aymer à cause
de luy, au lieu qu'il sembloit
qu'il n'adorast Dieu qu'à cause de
sa maistresse. Il luy aprit aussi une
autre physique que celle que la
poësie luy avoit aprise. Il luy remonstra
que les yeux d'une beauté
n'estoient point des soleils qui
nous donnassent le jour, ny qui
pussent reduire en cendre les choses
où ils jettoient leurs regards.
Ainsi il luy fit connoistre clairement les erreurs qu'il commettoit
en toute sorte de sciences,
lors qu'il prenoit les poëtes à garand
de tout ce qu'il disoit. Pour
l'instruire encore davantage, il luy
permit d'entrer dans son estude, et
d'y prendre quelques bons livres.
Ils passerent cinq ou six jours
en de semblables entretiens, pendant
lesquels Anselme et Hircan
furent fort soigneux d'aprendre
de leurs nouvelles. Ils se resjouyrent
quand ils sceurent que Lysis
se faisoit fort honneste homme :
car ils eussent eu le coeur barbare, si
apres avoir pris de luy tout le plaisir
qu'ils pouvoient desirer, ils
eussent voulu le voir encore dans
son extravagance. Clarimond ayant
envie que chacun fust tesmoin
comme il estoit un excellent medecin
des esprits, avoit envie de
mener son hoste en visite chez
leurs amis communs, mais Lysis
luy dit qu'il faisoit beaucoup de
difficulté d'y aller, pource qu' il reconnoissoit
qu'il avoit faict une
infinité de folies devant eux, et
qu'il craignoit qu'ils ne luy donnassent
quelques traits de raillerie
sur ce sujet. Clarimond luy fit de
grands serments pour luy asseurer
qu'il n'en seroit rien, et puis il luy dit
que chacun consideroit facilement
qu'une personne amoureuse n'est
pas à soy, et qu'il faloit excuser ses
actions passees comme les resveries
d'une fievre chaude.
Ils allerent donc en premier lieu
chez Hircan, et puis chez Oronte,
où chacun fut estonné de voir
que Lysis n'estoit plus celuy qui
avoit faict devant eux des choses
si ridicules. Il estoit extremement
triste, comme estoit son naturel,
et son humeur estoit semblable à
celle qu'il avoit euë dés sa petite
jeunesse. Il parloit neantmoins
quand l'on le faisoit parler, mais
c'estoit sans rire aucunement, de
quelque plaisante chose que l'on
peust dire. C'est l'ordinaire de ceux
qui ont le cerveau leger ; s'ils rient,
ou s'ils se resjouyssent, ce n'est
qu'au fort de leur maladie. Leur
joye n'est qu'une extravagance, et
leurs ris ne passent pas le bord des
levres, mais quand leur frenesie
cesse un peu, ils ne font plus guere
de bruit, et la pluspart des choses
qui se disent leur sont comme indifferentes.
Je ne m'estonne que
de ce que Lysis ne changea point
d'amour en changeant d'humeur,
mais il faut croire que sa passion
venoit d'une autre cause que de
celle de la folie.
Il aprit secrettement le lieu où
estoit sa maistresse, et l'on luy permit
de l'aller trouver. Il luy dit
qu'il luy demandoit pardon s'il
l'avoit autrefois importunee par
des discours extraordinaires, et
qu'il ne luy rendroit plus de tesmoignages
d'amour où il ne suivist
les preceptes de la raison. Elle
qui avoit commandement de
Leonor de le traiter avecque douceur,
luy respondit qu'il luy feroit
beaucoup d'honneur de l'aymer,
pourveu que son affection
ne passast point les bornes de
l'honnesteté. Il en eut tant de satisfaction,
qu'il s'imagina que les
miseres n'estoient plus faictes pour
luy, et de verité il ne se trompoit
pas, car au mesme temps Anselme receut des lettres de la part d'Adrian,
par lesquelles il luy mandoit
que tous les parents de Lysis, dont
par hasard quelques-uns connoissoient
Charite, estoient d'avis qu'il
la prist en mariage, moyennant
que ses fantaisies passees ne luy revinssent
plus. Anselme luy rendit
aussi tost response au grand avantage
de Lysis, et le pria de revenir
en Brie avecque tous ceux qu'il
voudroit amener, pour faire le
mariage de son cousin. Le messager
partit incontinent, et Lysis
asseuré de son bonheur, estoit tellement
surpris de ravissement qu'il
ne sçavoit comment le tesmoigner.
Il n'en dit que fort peu de
chose, parce que Clarimond luy
avoit defendu de tenir des propos
inutiles quand il seroit en compagnie,
de peur que par mesgarde il
ne laschast quelqu'un de ses anciens
discours romanesques. Il
aymoit tant ce gentilhomme depuis
qu'il avoit connu qu'il avoit
pour luy une affection sincere,
qu'il avoit tousjours crainte de
luy desobeir, et que quand il le
regardoit seulement, il changeoit
de posture, et s'imaginoit que
tous les propos qui luy venoient
en la pensee estoient superflus, de
sorte qu'il gardoit le silence long
temps apres.
A deux jours de là Adrian arriva
avecque deux autres cousins de
Lysis. Leonor les receut fort
courtoisement chez Oronte. Quand
ils virent leur parent, ils s'imaginerent
qu'ils n'avoient jamais veu
d'homme plus sage, comme en
effect il y avoit tant de difference
de ce qu'il avoit esté à ce qu'il
estoit, que s'il se laissoit encore aller
par coustume à quelque petite
impertinence, leurs esprits grossiers
n'estoient pas capables de le
reconnoistre. Le contract de son
mariage fut passé sans qu'il y songeast :
il ne se mesla que de le signer.
Adrian songea pour luy à
le faire mettre en bonne forme,
pource qu' estant tout ravy d'amour,
il ne se pouvoit amuser à
de si basses pensees que celles des
biens de fortune. Charite avoit
quelque peu de bien que luy avoit
laissé son pere, et outre cela Leonor
luy donnoit une maison qui
luy apartenoit, laquelle estoit proche
de celle d'Oronte. C'estoit là
que l'on avoit resolu que le nouveau
mesnage demeureroit : car
encore que Lysis ne fust plus berger,
si est-ce qu'il ne vouloit point
quiter les champs. L'on fit bonne
chere aux fiançailles, et à la nopce
qui se fit le lendemain. Bien que
l'assemblee ne fust pas grande, l'on
ne laissa pas de s'y bien resjouyr,
toutefois l'on ne donna jamais
aucune attaque à Lysis : n'y ayant
que fort peu de temps qu'il commençoit
à suivre le sens commun
de tous les autres hommes, il
estoit fort dangereux de le mettre
en colere.
Carmelin voyant son maistre
marié, voulut jouyr d'un semblable
contentement. Lysis luy ayant
donné quelque petite somme pour
ses bons et agreables services, Lisette
ne luy fut pas rebelle. L'on le
maria un jour apres, et quoy qu'il
fust simple et naif, Oronte le fit
procureur fiscal de ses seigneuries,
le trouvant assez entendu pour
cette charge. Adrian, et les autres parens de
Lysis s'en retournerent à Paris
avec Leonor et Anselme qui y
remena sa femme. Oronte leur escrivit
depuis que les deux amans
qui estoient ses voisins, menoient
une vie fort douce, et qu'il ne faloit
plus rien autre chose, que de
faire trouver à Lysis quelque petit
office qui le pust exempter de
taille. Comme l'on luy en eut acheté
un il s'estima fort heureux d'estre
gentil-homme champestre,
et les habits de toute sorte de couleurs
qu'il portoit ne luy pleurent
pas moins que le paletot rustique.
Toutesfois des qu'il entendoit
beeller des moutons, il ne se
pouvoit empescher d'avoir quelque
ressouvenir du faux plaisir
qu'il avoit eu à en garder. Il s'esgaroit
aussi fort souvent dedans
les bois en lisant quelque livre :
mais ce n'estoit plus aux livres d'amour
qu'il s'attachoit : il n'avoit
plus que des livres de philosophie
morale. Toutesfois Clarimond
voyant que son esprit recevoit
toute sorte d'impressions avec
trop de vehemence, craignoit
qu'il ne tombast dans quelque nouvelle
follie, et qu'il ne voulust faire
par tout le philosophe stoique
ou le philosophe cynique. Il
avoit desja leu dans Charron et
dans quelque autre autheur, qu'il
faloit prendre peine à la generation
des enfans, non pas s'y adonner
avec brutalité, et qu'il y avoit
des moyens asseurez pour avoir
de beaux enfans, bien adroits et de
bon esprit ; il vouloit observer
avec Charite le regime de vivre
qui estoit ordonné pour cela, et il
n'avoit garde de la caresser qu'au
temps qui estoit prescrit : mais
Clarimond ne voulant pas qu'il
fust jamais superstitieux ny extravagant,
luy osta toutes ces fantaisies
des qu'il eut apris qu'il en
estoit possedé. Il luy dit qu'il se faloit
mocquer de ces philosophes
qui ne s'estoient jamais mariez, et
qui vouloient resver à leur mode
sur le mariage, et puis il luy asseura
que pour avoir des enfans parfaits,
il suffisoit bien de vivre avec
temperance, laissant operer la nature,
et qu'apres que les enfans
estoient nez, la bonne nourriture
achevoit le reste.
Clarimond et Oronte l'ont
tousjours ainsi destourné de toutes
les choses qui ne sont pas à
propos, et quoy que beaucoup
de personnes ayent esté le voir à
dessein de le remettre dans ses follies
il leur à esté inutile. Je ne veux
pas dire qu'il ne luy soit arrivé des
avantures assez plaisantes depuis
son mariage, mais ses amys particuliers
en ont esté les seuls tesmoins,
et ce n'est pas mon dessein
d'en accroistre icy mon histoire ;
il faut laisser cela à quiconque en
voudra prendre la peine, afin que
deux diverses personnes ayans travaillé
sur un mesme sujet l'on juge
qui aura le mieux reussi. Je n'ay
plus qu'a vous donner une satisfaction
que l'on cherche à la fin
de toutes les histoires amoureuses,
qui est de sçavoir ce que sont
devenus tous les personnages dont
l'on a parlé. Je vous apren donc que
Fontenay et Philiris sont mariez
en Bourgongne, que Polidor à
esté tué en düel, et que Meliante est allé voyager. Montenor et
Clarimond sont tousjours garçons,
Leonor est morte, et pour
Hircan, Oronte et Anselme, ils sont
tousjours en bon mesnage avec
leurs femmes, aussi fait bien Carmelin.
Je vous ay raconté maintenant
tout ce que j'avois dessein de vous
dire des diverses fortunes de mon
berger extravagant suivant les
memoires que j'en ay eus de Philiris
et de Clarimond qui n'ont
pas eu le loisir de les mettre par
ordre. Lysis ayant veu quelque
chose de cecy, n'a point esté fasché
de voir ses avantures publiees,
parce qu'il croit que telles qu'elles
soient, elles donneront un tesmoignage
de l'affection qu'il a
tousjours portee à Charite, et que
d'ailleurs ce sera un exemple pour
la jeunesse, de ne point regler sa
vie sur des impertinences qui sont
contre l'ordre du monde. Mais à
cause que je vous parle de luy comme
d'une personne qui vit encore,
je ne sçay si plusieurs qui auront
leu son histoire, n'auront
point la curiosité d'aller en Brie,
pour voir s'ils y trouveront ce
tant renommé Lysis : c'est pourquoy
je les averty dés maintenant
qu'ils n'en doivent pas prendre la
peine, et que possible ne l'y trouveroient-ils
pas, d'autant qu'il est
si changé, qu'il a quité mesme jusques
à ce nom qu'il portoit estant
berger ; et puis ne se deffient-ils
point de moy ? Que sçavent-ils si
je ne leur ay point conté une fable
pour une histoire, ou bien si
pour deguiser les choses, et ne
point faire connoistre les personnages
dont j'ay parlé, comme
je ne leur ay pas donné les noms
qu'ils portent d'ordinaire, je n'ay
point pris la Brie pour quelque
autre province ?

